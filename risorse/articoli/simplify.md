# Simplify, simplify, simplify

Per vivere bene bisogna trovare il giusto equilibrio tra il troppo e il troppo poco.  Questo, credo, vale per qualsiasi ambito, da quelli più ovvi come il cibo a quelli meno ovvi come i soldi. Vale anche per gli strumenti.

La difficoltà non è solo di misura.  Ossia non è solo questione di trovare il _giusto_ tra _troppo_ e _troppo poco_.  Prima ancora del _quanto_ bisogna domandarsi il _cosa_.  Cosa va semplificato?  L'utilizzo?  Il possesso?  La funzionalità?

Lo smartphone, sembra, è un ottimo sistema di semplificazione.  Invece di doversi portare dietro una calcolatrice, l'agenda, la macchina fotografica, ecc., ci portiamo dietro un unico oggetto.  Il possesso è enormemente semplificato, eppure nessuno si sente davvero alleggerito perché in realtà dietro a questa piccola semplificazione c'è un appesantimento.  Ci sono funzionalità in più, ci sono utilizzi che si aggiungono, c'è quel baratro in cui entriamo per poi non uscirne davvero mai.  La metafora dello smartphone (e di internet) come portale che attraversa il mondo, tutto sommato, non è una metafora.
