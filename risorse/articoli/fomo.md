---
title: FOMO
subtitle: o, Filosofía of Missing Out
date: 2024-08-04T13:32:47Z
update: 2024-09-17T13:32:54Z
...

## Introduzione

C'è stato un tempo in cui sognavo che ogni aspetto della mia vita potesse essere in qualche modo registrato.  C'era in questa idea un germe del _quantified self_, ma in forma più ingenua.  Infatti, se il _quantified self_ ha come obiettivo quello di registrare ogni cosa[^1] al fine di poter agire sui dati raccolti, nel mio caso questa seconda parte era solo potenziale.  L'idea, insomma, non è mai stata qualcosa simile a "registro i miei pasti così capisco cosa mi dà più energia", ma piuttosto "registro tutto, ché magari un giorno mi servirà".  L'idea, insomma, non era un'idea bensì un desiderio.

Nello specifico, si trattava di desiderio di controllo.  Non ho la presunzione di affermare che questo è un desiderio che riguarda chiunque allo stesso modo, ma sono convinto che ognuno di noi sia coinvolto a qualche livello.  Pochi sono gli esseri illuminati che possono dire con tranquillità: "se perdo le foto del telefono, non era destino che le conservassi".  Quarant'anni fa, per alcuni questo tratto avrebbe preso forma nella conservazione compulsiva di ogni scontrino, mentre altri forse sarebbero stati risparmiati.  Oggi, invece, il digitale rende tutto più complesso, e il capitalismo lo fomenta.  È quest'ultimo che ci ricorda che la foto che abbiamo appena scattato potrebbe essere un giorno persa, e che lo stesso potrebbe accadere a quel documento importante, a quell'e-mail, al video di quel concerto.  L'aggravante è che questo comportamento ansiogeno nasce col solo fine di venderci spazio nel cloud o per avere più e-mail da leggere (in maniera automatizzata, ovviamente[^2]) per essere bersagli più facili della loro pubblicità.  In ogni caso, il risultato finale è che non solo non riusciamo a cestinare alcun messaggio e ogni foto salvata e ogni podcast che potrebbe un giorno interessarci è scaricato: noi, per primi, scegliamo di scattare foto che non riguarderemo mai.  Credo si contino sulla punta delle dita le persone che hanno riguardato i video girati a un concerto, ed è per questo che dico che il mio desiderio di controllo può non trovare un equivalente perfetto in ogni altra persona, ma trova una sua forma in tutti noi.

Questo fenomeno non è esattamente ciò che si intende quando si parla di FOMO, ossia _Fear of Missing Out_, ma è una sua variante.  Se con FOMO si intende l'ansia nei confronti di qualche evento che si sta perdendo in questo momento, il fenomeno di cui sto parlando è rivolto verso il futuro.  Non si ha paura di non essere nel luogo giusto, o di non essere a conoscenza di un avvenimento che sta accadendo ora; si teme piuttosto la perdita nel futuro.

## Che cos'è FOMO

Invece di significare _Fear of Missing Out_, qui la sigla FOMO sta a indicare _Filosofía of Missing Out_.  FOMO è un'estetica della scarsità, dove alla paura per la perdita di una possibilità si sostituisce l'accettazione di questa evenienza.

Più avanti spiegherò meglio in che senso si tratta di un'estetica, e in che senso al centro vi è la scarsità, ma prima ci tengo a fare una precisazione: FOMO rientra in quel gruppo di iniziative che provoca un cambiamento importante nella vita di tutti i giorni.  In alcuni casi questo cambiamento è facile da applicare, in altri lo è di meno.  Per quest'ultimo gruppo, di solito, la reazione è lo sdegno perché il cambiamento viene visto come qualcosa di applicabile solo da una classe privilegiata che, di solito, ha più tempo e più denaro della media e, soprattutto, ha meno responsabilità sul groppone.

È vero.  Se avete dei figli e non volete che gli assistenti sociali ve li portino via, certe cose saranno più difficili da mettere in pratica e, in alcuni casi, quasi impossibili.  Se il vostro lavoro è quello di mantenere un backup sempre aggiornato per qualsiasi evenienza, non potete scegliere di abbracciare la possibilità di perdita e al contempo mantenere il lavoro.  Lo so, non è perfetto.

FOMO, però, non ha bisogno di essere messo in pratica al 100% perché sia efficace.  Non è una terapia farmacologica.  Fare molto è sempre meglio di fare poco, ma fare poco è incredibilmente meglio di non fare niente.

### Perché un'estetica

Con estetica qui non si intende nulla di artistico, né che l'ambito di azione è limitato allo strato più superficiale dell'esistenza.  Al contrario, qui il termine estetica sta a signficare che la porta per la quale avvengono i cambiamenti più profondi è quella più superficiale.  Cambiare il proprio modo di vivere, anche solo in maniera superficiale, porta a modifiche nell'abitudine, e queste portano alla luce degli scarti esistenziali ai quali prima eravamo ciechi.

Facciamo un esempio ovvio: se smetto di bere caffè la mattina, mi rendo conto di qual è il mio livello di energia "naturale".  Ora uno meno ovvio: se disattivo il mio account Instagram, ogni volta che sentirò il desiderio di scattare una foto per poi pubblicarla sul social network mi renderò conto di quanto spesso sono spinto a pubblicare[^3].  Perché siano efficaci queste modifiche del comportamento non devono necessariamente essere importanti o determinate da un valore.  Se scelgo di passare dal calendario sul telefono a un'agenda cartacea perché mi piace la concretezza della carta, mi renderò conto di quanto spesso ho bisogno di avere l'agenda con me[^4].

Ho mentito.  È vero che queste modifiche non devono essere necessariamente importanti, ma è falso che non siano determinate da un valore.  Ogni scelta, compresa quelle estetiche più triviali, è fondata su un valore.  Quelle che volgarmente vengono chiamate _internet aesthetics_ nascono dal desiderio di una realtà differente prima di tutto nella sostanza.  Chi sceglie un'estetica [cottagecore](https://aesthetics.fandom.com/wiki/Cottagecore) non può coniugarla con una vita alla ricerca della fama mondiale, e allo stesso modo chi segue l'estetica [dark academia](https://aesthetics.fandom.com/wiki/Dark_Academia) non può considerare lo studio come semplice mezzo per ottenere un buon lavoro.  Ogni estetica ha un proprio fondamento di valori che funge da attrattore, ed è attraverso la messa in pratica dell'estetica scelta che il singolo può mettere in pratica valori che in quel momento sono irraggiungibili.

Le estetiche, però, non sono semplicemente la ricerca di un'autoillusione.  Una persona che persegue l'estetica cottagecore, per esempio, potrebbe tranquillamente mettere in pratica il valore della vita tranquilla a dimensione domestica anche in un contesto più _mainstream_: perché allora rivolgersi a un'estetica?  Perché in un'estetica sono tanto importanti i valori fondamentali quanto quelli anti-tetici.  Un'estetica non solo sviluppa i propri valori, ma esclude attivamente quelli che la contraddicono, e in questo modo crea una realtà meno spuria e perciò più chiara.  O, per dirla in un'altra maniera, gli scarti esistenziali tra la realtà usuale e quella prodotta dall'estetica sono più evidenti.

### La scarsità

In un certo senso, si potrebbe dire che il valore su cui è fondata la FOMO è la scarsità.

L'accumulo è una tentazione a cui la maggior parte di noi non riesce a sottrarsi.  Nel cervello umano, tarato da migliai di anni di scarsità, l'idea di avere piena disponibilità di qualsiasi cosa provoca un giramento di testa irresistibile.  Non è molto differente dall'effetto che hanno alcuni cibi molto densi dal punto di vista calorico, come per esempio la frutta secca.  Con il digitale, l'effetto è amplificato.

Conosco persone che hanno centinaia di app installate, perché non si sa mai quando potranno essere utili.  Esistono _subreddit_ come [/r/DataHoarder](https://reddit.com/r/datahoarder) dove il sogno è avere PiB di dati, e ogni consiglio che riguarda i backup arriva sempre a citare due luoghi separati in cui conservare i propri backup, e possibilmente un terzo completamente disconnesso da internet.  Un quarto, allo stesso modo disconnesso ma in un edificio differente, metterà al sicuro anche da possibili incendi.

Da un punto di vista statistico, questi eventi sono rarità insignificanti la cui eclatanza dà un peso maggiore (e perciò una possibilità apparente superiore) rispetto alla realtà.  Detto più semplicemente: nessuno di noi conosce una persona che ha perso il proprio backup in un incendio, ma la forza di questa immagine fa sì che se ci fosse un unico caso di questo tipo, allora diventerebbe in cuor nostro una certezza.

Mettiamo però che saremo noi quel caso più unico che raro che perderà i propri backup in un incendio: cosa perderemo?  La maggior parte saranno documenti di cui ricordiamo la presenza solo in maniera vaga e insicura.  Ci saranno fotografie che non guardavamo da anni e che, probabilmente, non avremmo mai più riguardato prima della nostra morte.  Perderemo alcune cose importanti e care, questo è certo, ma se mettessimo su un piatto della bilancia questa perdita e sull'altro l'ansia che ci procura il pensiero della perdita, da che parte penderebbe l'ago?  Il cuore ci dice verso la perdita, ma il cervello sa che il risultato sarà diverso se, come dovrebbe essere, moltiplicheremo i contenuti dei due piatti per la probabilità dell'evento.  L'eventuale perdita di documenti importanti sfarina via in confronto alla certezza dell'ansia che ci stiamo procurando.

La ricerca attiva di una scarsità da cui tutto nel nostro storico evolutivo cerca di allontanarci ha la funzione di riportarci in contatto con la parte più realistica e concreta di noi.  È, a modo suo, l'elettroshock che impone un riavvio dell'amigdala.  È il mezzo attraverso il quale possiamo notare gli scarti esistenziali.

## Le cause

Come ho già spiegato, la causa principale è la paura che l'essere umano nutre nei confronti della scarsità, ma se quella è il carburante sempre presente, a detonarla servono altri due elementi: capitalismo e digitale.



[^1]: Ogni cosa _utile_, ed è una distinzione non indifferente dato che uno dei problemi che i novizi del _quantified self_ devono affrontare è proprio l'accettare che non possiamo registrare tutto.  Gli esperti, credo, sono coloro che accettano l'impossibilità di registrare molto.

[^2]: Su questo punto c'è da dire un libro intero, ma mi limiterò col far notare che se Google (o Microsoft o chi per loro) legge le nostre email private col fine di capire meglio come manipolarci con la pubblicità, il fatto che non sia una persona in carne e ossa a farlo non è di alcun sollievo.  Il problema della privacy alla fine non è mai _chi_ conosce le informazioni, ma sempre come si agisce a partire da queste informazioni.

[^3]: Non solo: l'azione successiva, ossia il decidere se scattare comunque la foto, mi mostrerà quanto spesso scatto una foto perché desidero conservare quell'immagine e quanto spesso invece lo faccio per l'interazione che ne può seguire su Instagram.  Va da sé che l'esempio vale a prescindere dal social network.

[^4]: Anche qui, ovviamente, non si limita a questo.  Posso rendermi conto anche di quanto spesso devo cambiare i miei piani.  Oppure, ancor più essenziale, della costrizione rassicurante dei calendari digitali rispetto alla libertà paralizzante della carta (come scrivo l'orario? aggiungo anche un'ora di fine? e il luogo? e a che altezza della pagina o del riquadro lo scrivo?).
