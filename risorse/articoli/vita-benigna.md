---
title: Vita benigna
date: 2024-11-23T08:04:15Z
update: 2024-11-23T08:04:18Z
...

"Volemose bene" è un'espressione stratificata che indica non solo ciò in cui crede la persona che la pronuncia, ma anche una speranza di contagio.  Non è un semplice "ti voglio bene", che è mera constatazione di uno stato interno a chi la pronuncia, ma è piuttosto una richiesta perché anche l'altra persona possa provare i medesimi sentimenti.  _Volersi bene_, nel contesto di questo articolo, è un non volersi male, un non cercare attivamente il malessere dell'altra persona.  Anzi, limitiamoci a dire _dell'altro_.

La prima cosa che viene da rispondere, ovviamente, è che no, non sono una persona cattiva, e mai mi sognerei di provocare del male al prossimo, ma in realtà i piccoli movimenti egoistici che ci spingono nella vita di tutti i giorni portano la maggior parte di noi a fare del male al prossimo.  Il guadagno personale ha la priorità massima sullo sconosciuto che ci intralcia, e spesso facciamo di sopravvivenza questioni che sono al più mera comodità.

Mangiare prodotti animali, per esempio, rientra in questa categoria, ed è in qualche modo esemplificata dalla domanda che ogni vegano o vegetariano si è sentito fare almeno una volta nella vita: e se fossi su un'isola senza cibo se non un piccolo maialino, lo mangeresti?[^1] Questa, però, non è la realtà: con ogni probabilità nessuno di noi dovrà mai affrontare una situazione del genere, e soprattutto nessuno di noi l'ha mai affrontata e perciò non ha idea di come si comporterebbe.  Il non-carnivoro, almeno, ha la saggezza del dubbio.

Una domanda più sensata sarebbe: e se fossimo tutti in un ristorante che non ha alternative vegetariane, cosa ordineresti?  Forse un contorno, se la compagnia è la cosa più importante, o forse cambierei compagnia se questa non capisse l'importanza che rivestono per me certe scelte.  In nessuno dei due casi, però, si tratterebbe di una situazione tanto fondamentale quanto l'isola deserta.

Ho preso in considerazione il veg*anesimo perché pone il valore etico al di sopra della comodità personale, ma non è l'unico ambito in cui si esprime questa dissonanza.  Prendiamo tutti quei comportamenti che sono considerati legali ma che allo stesso tempo non sono considerati veramente etici: l'invasione della privacy data dalla raccolta sconsiderata di dati personali, la manipolazione portata avanti da molti servizi e della pubblicità, la cosiddetta shrink-flation, lo sfruttamento dei lavoratori...  Per rubare le parole di una nota truffatrice italiana, tutti questi comportamenti possono essere accomunati dal detto "i coglioni vanno inculati".

Wanna Marchi, che su Wikipedia è correttamente indicata come "truffatrice", rappresenta in realtà un'applicazione estrema di quello che altro non è che il capitalismo[^2].  A livello di società, ciò che più va in direzione contraria rispetto alla vita benigna non è il progresso (tecnologico o finanziario che sia), ma il capitalismo che va a estremizzare certe conseguenze.  Noi, oggi, fatichiamo a immaginare la possibilità di un capitalismo differente perché ormai siamo assuefatti da questa versione zoppa e inacidita in cui il 90% della complessità è ridotta alla massimizzazione di una sola metrica, il profitto.  Chi rifiuta la necessità del capitalismo si sente dire che senza di esso le donne morirebbero soprattutto di parto e i bambini neonati perlopiù seguirebbero il destino della madre, che non ci sarebbero tecnologie moderne che apprezziamo e delle quali siamo di fatto dipendenti, che i pregi e i difetti non possono essere separati, perché sono due facce della medesima medaglia.  Su questo punto, forse, sono d'accordo, ma ciò che i propositori del capitalismo attuale non prendono mai in considerazione è che possa esistere un capitalismo diverso da quello attuale.

Prendiamo per esempio un capitalismo che, oltre alla metrica del profitto, si misura sulla produzione di benessere per la società.  Cosa ci sarebbe di male?  Per quale ragione non dovrebbe essere possibile?  La vera e unica ragione per cui una variante del genere non viene presa in considerazione è che la maggior parte degli imprenditori è, di fatto, gente semplice tanto inadatta al pensiero che non riesce a risolvere un sistema in cui le due equazioni che lo compongono devono trovare un equilibrio e non possono essere risolte con la semplice massimizzazione di una delle due.

Quando si parla di società, però, abbiamo la tendenza a non sentirci davvero coinvolti, come se il problema fosse troppo grande perché venga in qualche modo intaccato dall'opera del singolo.  La differenza si può riassumere in questo modo: la società agisce sul mondo per procura dell'individuo, ma l'individuo agisce su sé stesso e sé stesso soltanto.

Ciò che intendo dire con questa frase criptica è che sebbene la società sia composta da individui singoli che agiscono _nel_ mondo, è la società nel suo complesso di forze ad avere un effetto _sul_ mondo.  Ciò su cui invece ha potere l'individuo è sé stesso, ed è questo che determina il senso di certe scelte.

Perché scegliere la strada più difficile, quella che prevede di tenere in equilibrio non una, non due, forse neppure tre ma molte più variabili differenti?  Alcuni non possono farne a meno, per gli altri il discorso è più complesso.  Non sarebbe bello vivere serenamente?  Non sarebbe bello non dover più preoccuparsi degli altri?  Non sarebbe bello se ci rendessimo conto che ognuno di noi vive in una serra e che perciò tutti guadagneremmo qualcosa dallo smettere di lanciarci pietre a vicenda?

[^1]: Domande come queste nascono più dall'ignoranza che dalla cattiveria.  Se un onnivoro si ritrovasse improvvisamente su un'isola deserta, non mangerebbe il povero maialino perché l'industrializzazione gli ha fatto dimenticare i passaggi necessari a macellare un animale.  Moriremo entrambi.

[^2]: Mi riferisco, ovviamente, al capitalismo nella sua attuazione corrente e non nel capitalismo di per sé che, come già ha detto correttamente Chomsky, non è mai stato messo in pratica se non in una versione imbastardita.
