---
title: Two-click w
subtitle: I film coi sottotitoli sono spesso i migliori
date: 2024-09-19T12:39:11Z
---

Chi appartiene a una cultura anglofona non può immaginare la frustrazione che prova il resto della popolazione mondiale quando prova il desiderio di comunicare oltre la cerchia ristretta definita da chi parla la sua lingua.

La sensazione è una stratificazione di molti fenomeni.  C'è, per esempio, la difficoltà nel parlare una lingua differente dalla propria, sia in termini di tempo richiesto per tradure mentalmente un concetto[^1] sia in termini di difficoltà nel tenere a mente regole peculiarità, ma c'è anche la frustrazione nel non poter esprimere un pensiero con la medesima sfumatura di significato che il nostro organismo sente.

Io parlo inglese.  Mi so esprimere e riesco a capire, ma non è la mia lingua.  Se scrivessi ciò che penso in inglese, di sicuro il mio pubblico potenziale sarebbe più ampio, ma sarebbe anche più ridotto.  Parafrasando ciò che disse una persona del mio passato, non sai quanto sono intelligente nella mia lingua.  Non siamo noi, in una lingua presa a prestito.

La situazione è ancor più assurda se si considera il livello tecnologico dei dispositivi con cui impieghiamo il 90% del nostro tempo.  Che usiate Chrome, Safari o Firefox, avete modo di tradurre automaticamente il testo di una pagina.  Perché allora continuare a scrivere in inglese?

La ragione per cui noi non-anglofoni-nativi continuiamo a scrivere in una lingua che non ci appartiene è che sappiamo che l'essere umano è pigro.  Potrei dire che sappiamo che _voi_ non userete un traduttore, ma sarebbe una bugia, perché neppure _noi_ lo facciamo.  Forse non lo facciamo perché abbiamo l'impressione che il risultato sarebbe qualcosa di illeggibile, ma in realtà il peggior software di traduzione oggi farà un lavoro migliore di una persona come me che calza scarpe che non gli appartengono e prova persino a correre una maratona.

E se anche ci fosse qualcosa di sbagliato, e se anche a un certo punto l'intelligenza artificiale a cui avete dato in pasto il mio testo avesse cominciato ad allucinare significati assurdi, non è meglio scoprire qualcosa di travisato che leggere qualcosa di dumbed down?

[^1]: Questo è vero per tutti coloro che non sono cresciuti bilingue, ossia per tutti i cervelli che durante un preciso intervallo nel proprio sviluppo non sono stati sottoposti allo stimolo di due lingue differenti.  Ci sono, è chiaro, eccezioni, ma sono eccezioni che si posizionano in uno spettro piuttosto che dividersi in maniera netta tra chi ha il dono per le lingue e chi non ce l'ha.  Per quanto a livello inconscio questa traduzione non sia apparente, ciononostante è presente.  Potete essere cresciuti in un paese e aver vissuto per cinquant'anni in un altro continente, ma come il vostro cervello non dimenticherà mai la sua prima lingua, così non crederà mai fino in fondo a quella che ha parlato per mezzo secolo.  