---
title: Le conseguenze dello streaming
date: 2018-11-28
draft: true
---

_Quella che segue è una tesi di laurea che ha per titolo "Dall'album alla playlist: limiti e potenzialità dell'opera nell'epoca della musica dematerializzata". Desidero rimetterci le mani migliorandola, ma è un lavoro che desidero svolgere gradualmente, e per questa ragione non si svilupperà in maniera lineare un paragrafo dopo l'altro, ma piuttosto sarà un lavoro che coinvolgerà in maniera organica l'intero testo._

_A oggi, questo è il testo originale._


Gli ultimi centotrent'anni sono stati sfondo di una continua evoluzione
della musica. Sono cambiate le modalità, i contesti e, in certa misura,
le ragioni per cui ascoltiamo musica. La radice di questi cambiamenti è
la registrazione musicale. A invigorirne sviluppo, però, non è stata
un'unica invenzione ma piuttosto una lunga serie di tecnologie.

Il rapporto tra arte e tecnologia è sempre stato stretto e, tra le arti,
la musica è forse l'esempio migliore per analizzare questo legame. A
differenza di arti come la letteratura, che per secoli è rimasta
grossomodo immutata dal punto di vista dei supporti, la musica ha finito
per essere definita da essi; a differenza però di arti come il cinema o
la fotografia, la musica ha un passato privo delle tecnologie che oggi
la caratterizzano, un passato ancora vivo col quale deve confrontarsi e
scendere a compromessi. In Occidente, infatti, alla musica contemporanea
fa da contrappunto la musica classica, una tradizione composta da forme
e ruoli molto lontani da quelli odierni.

La tradizione oggi più popolare è quella rock, una tradizione che negli
anni si è rivelata estremamente dinamica. La successione di tecnologie è
ciò che alimenta i cambiamenti alla sua base, il più importante dei
quali riguarda la dematerializzazione dei supporti con cui viene
distribuita. All'interno della registrazione musicale, infatti, l'MP3 è
stato la rivoluzione più grande dopo il fonografo. Con la possibilità di
acquistare brani online e con la nascita di software *peer-to-peer*, le
librerie musicali sono diventate sconfinate, e un po' come Funes, il
personaggio di Borges che ricordando tutto non assaporava nessun
ricordo, così le librerie musicali sono passate da collezioni curate ad
archivi polverosi. L'MP3 ha facilitato registrazione e manipolazione
come neppure il nastro magnetico era stato in grado di fare, ha cambiato
l'industria discografica e stravolto il modo in cui ci rapportiamo
all'oggetto musicale.

A cambiare, però, non è stato solo il rapporto tra noi e l'oggetto, ma
anche quello tra le forme della tradizione. L'equilibrio tra opera
semplice (il brano) e opera complessa (l'album) è stato rotto dalla
possibilità di riprodurre in maniera casuale una libreria di centinaia
-- se non migliaia -- di brani differenti. Il ruolo centrale della
playlist all'interno delle piattaforme di streaming è il prodotto di
questa rottura e sottolinea come attraverso la dematerializzazione
l'ascolto atomizzato e distratto lamentato da Adorno sia diventata
normalità.

Nella lunga sequenza di innovazioni tecnologiche che hanno
caratterizzato la registrazione musicale ce ne sono alcune di
particolare importanza. Alla fine degli anni '60, con la diffusione
delle musicassette, diventò improvvisamente possibile per gli
ascoltatori registrare i propri nastri. Dalle registrazioni di suoni e
conversazioni si passò alla registrazione di programmi radiofonici per
poterli riascoltare con più calma. Cominciarono a essere registrati
anche i brani musicali trasmessi attraverso la radio, e presto nacque
una forma nuova, il *mix tape*. Sotto certi punti di vista, il *mix
tape* è un oggetto molto simile all'album. Il modo più semplice di
pensare l'album musicale, infatti, è immaginarlo come un contenitore che
al suo interno conserva un certo numero di registrazioni. In questa
forma rientrano tutti gli album pubblicati finora, ma rientrano anche i
*mix tape*, oggi chiamati playlist. Una playlist è di fatto qualcosa di
fondamentalmente identico all'album, eppure le differenze che la
contraddistinguono hanno conseguenze importanti su come viene fruito.
Come si vedrà, infatti, a dividere album e playlist non sono i
contenuti, ma piuttosto le differenti modalità con cui l'ascoltatore
approccia e conosce queste forme.

La struttura, però, non è l'unico tratto in comune tra album e playlist.
Nate in periodi diversi, entrambe hanno mostrato di essere fortemente
legate alla tecnologia, ed entrambe sono state definite nel corso dei
decenni dai supporti tecnologici utilizzati. Il confronto tra album e
playlist, le loro evoluzioni, e il modo in cui hanno risposto alla
dematerializzazione sono utili per capire quale effetto può avere la
tecnologia sulla musica e sulle sue forme, e quali problemi prevedere
nella digitalizzazione dell'arte.

## Le forme storiche

### L'album

Parlare di un album musicale, spesso, significa parlare di un disco. Nel
linguaggio comune i due termini sono diventati a tal punto sinonimi che
persino oggi si parla dell'uscita dell'ultimo disco di un artista
sebbene il più delle volte si tratti di un album digitale, un oggetto
completamente virtuale. La parola "album", quindi, spesso non indica una
forma artistica specifica, quanto piuttosto il semplice oggetto
pubblicato.

Dagli inizi del XX secolo a oggi, l'album musicale si è concretizzato in
oggetti anche molto diversi tra loro. I primi album nacquero per
raccogliere una composizione divisa su più 78 giri[^1]. All'aspetto
ricordavano un album fotografico al quale le pagine erano state
sostituite con buste di carta spessa contenente i singoli dischi. Per
più di un secolo il nome "album" è rimasto come vestigia anche quando si
è riusciti a rendere un singolo disco sufficientemente capiente da
contenere tutti i brani dell'album, quando il disco si trasformato nel
nastro magnetico di una musicassetta, in un disco ottico come il CD, o
nella sequenza di bit di file MP3.

Se si separano oggetto fisico e forma artistica, la definizione più
generica che si può dare di album musicale è quella di una forma
contenente un certo numero di registrazioni sonore musicali[^2] scelte
in maniera intenzionale. Inoltre, la selezione e l'ordine non sono
dettati semplicemente da un'intenzione, ma piuttosto da un'intenzione
*artistica*. Così facendo, però, si escluderebbe un grosso numero di
album, dal meno famoso *Montana Slim Singing His Songs of the West* del
1942, un album di quattro dischi a 78 giri contenenti otto canzoni di
Montana Slim, ai primi album dei Beatles[^3]. L'album così come lo
intendiamo oggi è il frutto di un'evoluzione lenta iniziata nei primi
anni del XX secolo. L'introduzione dell'LP non ha fatto altro che unire
in un'unica forma due aspetti contrastanti: il senso antologico dei
primi album di musica popolare, e il senso unitario dovuto alla
possibilità di avere questa antologia riunita in un unico oggetto. Come
vedremo nel paragrafo 1.2, infatti, è proprio nel contrasto tra questi
due aspetti che nasce l'album musicale. L'album, però, è una forma in
costante evoluzione, e per questa ragione è utile capire non solo cosa
ha portato alla sua nascita, ma anche i meccanismi che governano il
rapporto tra l'album e la tecnologia con cui viene registrato e diffuso.

#### Dalle prime registrazioni all'LP

La nascita dell'album è da ricondurre sostanzialmente a un'esigenza
tecnica.

Prima della registrazione musicale è nata la registrazione sonora. I
primi registratori, infatti, non permettevano registrazioni di qualità
tale da riprodurre musica in maniera sufficientemente verosimile. Il
problema non era solo la tecnologia, ma anche la visione. In un articolo
del 1878, Edison prevede dieci possibili utilizzi futuri del suo
fonografo, ma di questi solo due riguardano il campo musicale[^4],
mentre il restante è orientato al parlato[^5].

Il fonografo di Edison fu introdotto nel 1877 e sfruttava come
superficie registrante un foglio di carta stagnola avvolta attorno a un
cilindro di metallo. Dall'invenzione di Edison nacque poi una
variazione, il grafofono, che migliorò la qualità modificando la puntina
e sostituendo la cera alla stagnola come superficie di registrazione.
Alla fine degli anni '80 del XIX secolo fu stabilito un formato standard
che potesse essere riprodotto tanto sui grafofoni che sui fonografi. Si
trattava di cilindri di cera lunghi 4 pollici e dal diametro di 2¼
pollici. In origine i cilindri venivano venduti vergini, completamente
lisci perché l'acquirente potesse usarli per registrarci la propria
voce. A partire dal 1888 cominciarono a circolare registrazioni musicali
amatoriali delle esecuzioni di artisti celebri[^6], e nel 1891 la
Columbia aveva già un breve catalogo lungo solo dieci pagine con i
cilindri da loro venduti[^7]. I primi cilindri di cera non garantivano
però una registrazione ottimale. Il suono era migliore rispetto ai
cilindri di stagnola, ma era ancora molto debole e di scarsa qualità. Il
limite di durata di un cilindro era attorno ai due minuti di
registrato[^8]. La lunghezza poteva essere sufficiente per un breve
messaggio, ma raramente lo era per un brano musicale.

Accanto a fonografo e grafofono, nel 1888 venne mostrato da Emile
Berliner il primo grammofono[^9]. Il supporto non era più un cilindro,
bensì un disco. Il disco era stato preso in considerazione da Edison, ma
presto era stato abbandonato perché sebbene più pratico, mano a mano che
la puntina si spostava verso l'interno del disco, la qualità della
registrazione peggiorava in maniera sostanziale[^10]. Berliner risolse
il problema utilizzando la gomma vulcanizzata, che permetteva una
maggior qualità rispetto alla carta stagnola o alla cera. Il vantaggio
principale, però, consisteva nella produzione dei dischi. Se ogni
cilindro doveva essere inciso di fronte a un gruppo che suonava, il
disco utilizzava una matrice metallica che riportava il negativo
dell'incisione. Una volta pressata sulla gomma vulcanizzata (poi sulla
gommalacca), si formava il disco da inserire nel grammofono. A
differenza di Edison, che immaginava il cilindro come uno strumento per
uomini d'affari, Berliner pensò fin da subito il disco come fonte di
intrattenimento domestico[^11].

Quando intorno al 1911 l'industria passò dai cilindri al disco, la
durata di una registrazione si era mantenuta pressoché invariata. Le
pubblicità degli anni '10 e '20 della Victor Talking Machine lasciavano
intendere che la voce di un cantante fosse la medesima dal vivo o
attraverso un disco, ma le prime registrazioni avevano una qualità (e di
conseguenza anche una durata) molto diversa a quella a cui siamo
abituati oggi. Per aumentare la durata della registrazione si poteva
diminuire la velocità di rotazione del supporto, ma ciò avrebbe anche
diminuito la risoluzione della registrazione e, di conseguenza, la
qualità (vedi nota 10). Con l'introduzione dei giradischi elettrici la
velocità di rotazione dei dischi fu standardizzata a 78 giri[^12], e a
quel punto un disco poteva contenere grossomodo cinque minuti di
registrazione.

I primi album nacquero proprio per superare il limite di durata del
disco e vendere un'opera intera in un'unica soluzione. Nel 1908 dalla
Deutsche Grammophon pubblicò come album una registrazione della
*Carmen*. L'anno seguente la Odeon fece lo stesso con la suite dello
*Schiaccianoci* su quattro dischi incisi su entrambi i lati[^13].
L'album di 78 giri era senza dubbio un passo avanti, ma non una
soluzione. Se la suite dello *Schiaccianoci* richiedeva quattro dischi,
opere più lunghe richiedevano soluzioni ancora più scomode: l'incisione
dell'*Ernani* di Verdi del 1903, per esempio, obbligò la HMV a
suddividere l'opera su quaranta dischi[^14].

##### Strumento di riduzione e strumento di composizione

Il rapporto tra arte e tecnologia è molto stretto, e certe arti sono
inseparabili dalla tecnologia che le rende possibili. Con la musica,
però, esiste un rapporto unico.

Agli inizi del XX secolo forse era impossibile immaginare che la musica
sarebbe stata riprodotta più spesso attraverso una registrazione che non
con un'esecuzione dal vivo. Nel 1928 era evidente l'influsso che la
tecnologia aveva sulla musica. Adorno scriveva:

> Per i fonografi e per i dischi sembra che si ripeta ciò che è accaduto
> per le fotografie: nel passaggio dal sistema artigianale a quello
> industriale, insieme alla tecnica di diffusione, muta anche l'oggetto
> diffuso.[^15]

Anche grazie al successo commerciale, gli effetti furono tali che
secondo Adorno il grammofono «col suo megafono girevole e la sua robusta
custodia della molla sta come un segno di confine tra due periodi di
pratica musicale». Le due pratiche sono l'esecuzione dal vivo e la
riproduzione meccanica, e lo spartiacque è il 1890, anno in cui cominciò
la vendita dei primi cilindri musicali. Da quel momento, l'influenza
della tecnologia sulla musica non riguardò solamente la sua produzione e
riproduzione, ma anche la sua diffusione. L'invenzione del pianoforte
influenzò la composizione e la riproduzione di un'opera introducendo
un'espressività impossibile col clavicembalo. Ciò che cambiò, però, fu
solo la qualità della riproduzione, non la modalità. Il disco, invece,
stravolge anche questa. Non è più necessario essere in presenza di un
pianista per ascoltare un *Notturno* di Chopin, basta mettere sul
grammofono il disco giusto. A questo punto, quindi, parlare di
registrazione significa parlare anche di diffusione.

Molti sono soliti considerare la tecnologia con cui fruiamo della musica
come un contenitore neutro che ha l'unico effetto di veicolare la
musica. Ogni volta che la tecnologia alla base evolve (e si passa dal 78
al 33 giri, o alla musicassetta o al CD) si pensa che a cambiare sia
solamente il contenitore, non il suo contenuto. La musica resta
invariata. Quella del contenitore non è però la metafora corretta,
perché più che un contenitore è una lente attraverso la quale filtra la
nostra esperienza. Idealmente la tecnologia dovrebbe essere una lente
neutra e trasparente, ma nella pratica ogni tecnologia di registrazione
applica alla musica una distorsione. Questa distorsione è derivata in
larga parte dai limiti della tecnologia, e se è vero che ha effetti
sulla musica post-registrazione (e un esempio di ciò lo si avrà sia nel
terzo capitolo parlando di durata del brano, che nel quarto con il
problema del *lock-in*), la musica composta prima dello spartiacque
subisce la distorsione più importante. La ragione riguarda la modalità
in cui la tecnologia viene applicata: per la musica nata dopo la
registrazione si tratta di uno strumento di composizione che in maniera
più o meno conscia viene utilizzato nella produzione musicale; per la
musica nata prima, invece, si tratta di uno strumento per ridurre
l'opera alla cornice in cui la tecnologia stessa lavora. Riprendendo
l'esempio di pianoforte e clavicembalo, se venissero distrutti tanto
ogni clavicembalo esistente che le descrizioni del modo in cui operano,
e restasse solamente la nozione che il clavicembalo è una forma arcaica
di pianoforte, ogni opera per clavicembalo verrebbe ridotta ai limiti
del pianoforte, per esempio alla percussione delle corde al posto del
loro pizzicamento.

Esiste però anche un altro tipo di riduzione. Se quello appena descritto
riguarda la riduzione delle caratteristiche di un fenomeno all'interno
della cornice della tecnologia, questo riguarda i tipi di fenomeni che
possono essere adattati a quella cornice attraverso un compromesso
ragionevole. Lo spettro tonale offerto dai cilindri nel 1890 era molto
ristretto, e ciò rendeva poco pratica l'incisione di certi tipi di
musica. Da questo punto di vista, gli ottoni erano perfetti perché non
solo possedevano la potenza di suono necessaria perché l'incisione
venisse bene, ma soprattutto perché lo spettro tonale occupato ricadeva
perfettamente in quello registrabile sul cilindro[^16]. Il successo di
Enrico Caruso fu dovuto in parte alle stesse ragioni: la voce forte e
leggermente baritonale copriva il rumore di fondo dei primi dischi, e il
suo timbro sembrava particolarmente adatto ai diaframmi utilizzati nelle
registrazioni meccaniche[^17].

La riduzione che riguardava la qualità di incisione di un brano, però,
sarebbe presto scomparsa. Nuovi diaframmi, nuovi materiali, e nuove
tecniche di incisione della matrice avrebbero portato la qualità del
suono a livelli sempre più vicini a quelli attuali. Il problema della
durata, invece, rimase irrisolto fino alle soglie del XXI secolo.

I dischi più capienti e la creazione di album che racchiudessero più
dischi avevano semplificato la produzione di opere complesse e lunghe,
ma non potevano davvero risolvere il problema della durata. La capienza
di un disco era dovuta principalmente al suo diametro e alla velocità di
rotazione, valori che ormai erano già stati standardizzati dal mercato.
Come fare se un'opera durava intorno ai dodici minuti? I due lati di un
disco non sarebbero stati sufficienti a contenerla per intero, e usare
tre lati avrebbe abbassato il margine di guadagno perché il secondo
disco avrebbe avuto un lato inciso solamente a metà, e l'altro
completamente vergine.

La soluzione adottata dalle etichette discografiche era tanto semplice
quanto terribile per molti ascoltatori. Nel 1923, sul primo numero di
una rivista inglese intitolata *Gramophone*, Frank Swinnerton pubblicò
un breve articolo che voleva evidenziare non solo i passi avanti che il
grammofono aveva compiuto negli ultimi vent'anni, ma anche certi
difetti:

> And finally, what is to me the gravest defect of all \[...\], the
> regulation size of the twelve-inch disc imposes restrictions upon the
> piece of music which is to be reproduced. Too often, far too often,
> the music has been ruthlessly cut.[^18]

Questa pratica riguardava in particolar modo i compositori passati,
mentre chi aveva ancora la fortuna di essere in vita aveva due
possibilità per mantenere una certa integrità artistica: poteva essere
lui a proporre una versione accorciata, come fece Gershwin quando nel
1924 pubblicò una versione più breve di *Rhapsody in Blue*[^19]; oppure
poteva comporre l'opera perché stesse nella sua interezza all'interno di
uno o più 78 giri. Un esempio di questo ultimo approccio è dato da
*Serenata in LA per piano* di Igor Stravinskij, dove ognuno dei quattro
movimenti fu composto perché potesse essere inciso sul lato di un 78
giri da dieci pollici[^20]. Queste due registrazioni sono un esempio
perfetto delle due modalità in cui opera la tecnologia di registrazione.
L'opera di Gershwin, composta per l'esecuzione dal vivo, dovette essere
ridotta, mentre in quella di Stravinskij fu sfruttata come strumento
compositivo.

[]{#Brahms .anchor}La riduzione di un'opera ai limiti del disco non
avveniva solamente in presenza di tagli. Un'opera subiva una riduzione
anche quando poteva essere suddivisa su più lati e incisa nella sua
interezza. Un aneddoto raccontato dal compositore Andrew Mead mostra
bene il problema. Suo padre sosteneva che le transizioni composte da
Brahms fossero deboli, ma quando ascoltarono insieme il finale della
*Sinfonia n. 1*, la transizione non apparve affatto tale. Il problema,
scoprì Mead, riguardava il supporto su cui era abituato ad ascoltare
quella composizione: la transizione debole cadeva proprio nel momento in
cui finiva l'incisione ed era necessario girare il disco[^21]. Quella
che all'apparenza sembra solo la scocciatura di doversi alzare per
cambiare lato o sostituire il disco sul grammofono, in realtà, può
trasformare profondamente la fruizione.

Ciò che fece Stravinskij con la *Serenata* è esattamente ciò che ancora
oggi viene fatto quando un artista pubblica un album. Oggi, però, questo
processo è stato interiorizzato. A differenza di forme musicali come
sinfonia e canone, l'album è una forma strettamente legata al supporto
(e di conseguenza alla tecnologia) su cui si concretizza. Per questa
ragione dagli album di 78 giri alle forme virtuali dello streaming la
forma album è cambiata in maniera a volte impercettibile, altre volte
più marcata, ma sempre sfruttando i meccanismi emersi dalle
registrazioni di inizio secolo.

#### L'album come opera

Il supporto con cui si è soliti fare iniziare l'album così come lo
intendiamo oggi è l'LP, che fu presentato dalla Columbia nel 1948 ed è
rimasto sostanzialmente invariato fino a oggi. L'anno successivo fu
invece presentato il 45 giri, un disco più piccolo ma compatibile col 33
giri. Per ciò che riguarda i vecchi 78 giri, nel 1950 erano già
scomparsi dai cataloghi[^22].

Il 33 giri, con una durata di circa mezz'ora per lato, era
particolarmente adatto alla musica sinfonica, mentre il 45 giri doveva
essere l'ideale per la musica leggera. In realtà la distinzione contò
poco perché all'epoca non erano rari gli album di 78 giri di musica
leggera, e questi vennero semplicemente rimpiazzati dal 33 giri. La
sostituzione fu semplice ma non priva di conseguenze e il passaggio al
33 giri rafforzò l'album dandogli una forma fisica indivisibile.

Da questo punto di vista il primo album propriamente detto è simile a
una sinfonia. Come l'album, la sinfonia è composta da un certo numero di
movimenti posizionati secondo un ordine preciso, e tanto il contenuto
dei movimenti quanto l'ordine in cui vengono eseguiti dà all'ascoltatore
il senso dell'opera. L'apporto dell'LP fu quello di dare a una forma
artistica una forma fisica unica. A partire dagli anni '50 non vi erano
più album contenenti un disco per ogni brano, ma un unico oggetto.
L'album *è* il disco.

Una differenza fondamentale tra album e sinfonia riguarda l'autonomia
dei brani. Nella maggior parte dei casi, infatti, un movimento non ha la
forza per reggere l'esecuzione separatamente dal resto della sinfonia.
L'attacco di tutti i movimenti a eccezione del primo è pensato come
raccordo, e lo stesso per i finali tranne quello dell'ultimo movimento.
Un'eccezione è data dall'"Inno alla Gioia", che pur costituendo il
quarto movimento della *Sinfonia n. 9* di Beethoven, è stato definito da
Charles Rosen una sinfonia all'interno di una sinfonia, un'opera in
quattro movimenti in miniatura[^23]. La sua indipendenza lo rende
perfettamente godibile anche quando separato dai primi tre movimenti.
Altre forme della tradizione classica che mostrano punti di contatto con
l'album mostrano le medesime caratteristiche. Nelle *Variazioni
Goldberg*, per esempio, solo l'aria che apre e chiude la raccolta ha una
sua autonomia. Ogni variazione, presa singolarmente, manca di qualcosa.
L'attacco è troppo immediato, oppure il finale non è conclusivo.
Rispetto all'album, le forme della tradizione classica sono più solide e
compatte.

L'autonomia dei brani di un album è senza dubbio dovuta alla lunga
storia del brano breve, e con l'introduzione dell'LP fu rafforzata
dall'esistenza del 45 giri, che garantiva una sua presenza anche al di
fuori dell'album. I brani incisi sui 45 giri, infatti, erano singoli,
brani estratti dalla scaletta dell'album. Il doppio ruolo di opera
semplice e di opera complessa confermava l'autonomia al di fuori della
scaletta dell'LP di cui facevano parte. E non si trattava solamente dei
45 giri: trasmissioni radiofoniche e jukebox avevano lo stesso effetto
nell'allentare la stretta dell'album. Il rapporto non era però
unidirezionale, e la scelta dei brani da incidere sul secondo lato di LP
e musicassette, i cosiddetti *B-sides*, ne suggerisce la qualità
rispetto agli altri brani.

### La playlist

La playlist è una forma per certi versi molto simile all'album, e come
questo ha subito un'evoluzione dagli anni '60 a oggi. Album e playlist
si fondano sulla tecnologia, e a ogni cambiamento del supporto
corrisponde una variazione -- a volte piccola, altre sostanziale --
nella forma.

Se "playlist" può essere tradotto in italiano con "scaletta di brani",
quella che interessa a questo discorso possiede alcune caratteristiche
precise che da un lato l'avvicinano all'album fino a quasi sovrapporla,
mentre dall'altro la distanziano caratterizzandola come forma
indipendente. Come l'album, infatti, una playlist è riproducibile, ossia
non è semplicemente una lista di titoli ma una sequenza di registrazioni
direttamente eseguibili. Al contrario dell'album, però, l'autore della
playlist di rado è l'autore dei brani o il suo esecutore, e i brani sono
quasi sempre già editi. Infine, almeno per ciò che riguarda gli
esemplari di playlist precedenti i servizi di acquisto online e quelli
di streaming, a essere completamente differente è la modalità di
diffusione. Di solito, infatti, la playlist non circola a partire da un
professionista come l'etichetta discografica o l'artista, ma a partire
dal (e attraverso il) pubblico. Come si vedrà, però, a fare la vera
differenza non è né il contenuto della forma né la sua distribuzione, ma
chi lo ascolta.

La playlist è segnata fin dalla nascita da alcune scelte di mercato
stabilite dai produttori dei primi registratori magnetici. Sebbene per
le prime playlist (i cosiddetti *mix tape*) si debbano aspettare gli
anni '60, le fondamenta di questa forma furono gettate una quindicina di
anni prima, alla fine degli anni '40[^24]. Grazie alla decisione di
promuovere i registratori non come alternativa a radio e grammofono ma
in una nicchia di utilizzo differente, è nata una forma *ri*creativa,
ossia che crea a partire da creazioni già esistenti.

#### Nascita ed evoluzione dei *mix tape*

Se l'album è nato come prodotto secondario dalla necessità di
distribuire in maniera pratica un'opera di una certa lunghezza, la
playlist è un prodotto primario.

Alla fine degli anni '40, produttori come Philips e Grundig introdussero
i primi registratori magnetici. Un po' come per i primi cilindri, ma con
una qualità sonora decisamente superiore, il registratore magnetico non
aveva un utilizzo unico e specifico. L'intenzione era quella di dargli
un ruolo distinto da quello già occupato da radio e grammofono. Se
questi ultimi servivano ad ascoltare in maniera passiva, il registratore
doveva avere un ruolo attivo[^25]. Gli usi erano dei più disparati, e
quelli musicali erano solo alcuni tra i tanti suggeriti dai produttori:
album di famiglia con le registrazioni delle conversazioni da salotto,
il russare del nonno, il pianto di un neonato, le prime parole del
proprio figlio, o i suoni di un parco[^26].

Questi registratori, i cosiddetti *reel-to-reel*, non arrivarono mai ad
avere la diffusione sperata dai produttori, ma trovarono la loro nicchia
tra i musicisti amatoriali. David Byrne dei Talking Heads ricorda come
da ragazzo usasse un registratore della Norelco per registrare le sue
canzoni. Suo padre aveva apportato una modifica che impediva al nastro
di venire cancellato ogni volta che si registrava sopra a una
registrazione precedente. In questo modo era possibile incidere la
traccia di uno strumento o di una voce per poi tornare all'inizio del
nastro e registrarne un'altra[^27].

Il vero successo del nastro magnetico arrivò però più tardi. Negli anni
'60 la Philips sviluppò la musicassetta, un formato che rendeva più
pratico, economico, e portatile il nastro magnetico già utilizzato nei
registratori *reel-to-reel*. Come ricorda David Byrne:

> Cassettes could hold a little more music than LPs, but more
> importantly, the machines that played them could sometimes record as
> well. \[...\] People began to make tapes of themselves singing for
> Grandma, they copied their favorite songs from their LP collections,
> they recorded radio programs and music that they played or composed
> themselves. With two machines (or the soon not-uncommon double-deck
> cassette machine), you could copy cassettes, one at a time, and give
> the duplicates to friends.[^28]

Con il passare degli anni, le musicassette avrebbero invaso il mercato
degli LP, ma in principio andarono a riempire una nicchia che per più di
mezzo secolo, ossia dall'epoca dei cilindri del fonografo, era rimasta
vuota. Fino a quel momento le opere musicali (album o singoli che
fossero) arrivavano ai consumatori attraverso due canali che potremmo
definire autorevoli e verticali: o direttamente dall'etichetta
discografica con la vendita del disco, o grazie a un mezzo che aveva il
compito di ridistribuire l'opera, come radio e jukebox[^29]. Grazie alle
musicassette, nacque un canale nuovo che invece di collegare
verticalmente i produttori ai consumatori, si sviluppava nel piano
orizzontale tra consumatore e consumatore[^30].

Le musicassette, però, non permisero semplicemente la distribuzione
orizzontale di album, ma anche il loro smontaggio così da creare una
forma nuova. Con le musicassette e i registratori nacquero i *mix tape*,
gli antesignani delle playlist, e già allora possedevano due
caratteristiche che, come vedremo nel prossimo paragrafo, li distingue
in maniera fondamentale dall'album: emozione e aspetto sociale. Sempre
con le parole di David Byrne:

> The mixtapes we made for ourselves were musical mirrors. The sadness,
> anger, or frustration you might be feeling at a given time could be
> encapsulated in the song selection. You made mixtapes that
> corresponded to emotional states, and they'd be available to pop into
> the deck when each feeling needed reinforcing or soothing. The mixtape
> was your friend, your psychiatrist, and your solace.
>
> \[...\] The gift of a mixtape was very personal. Often they were made
> for exactly one person, no one else. A radio program with one
> listener. Each song, carefully chosen, with love and humor, as if to
> say, "This is who I am, and by this tape you will know me better." The
> song choice and sequence allowed the giver to say what one might be
> too shy to say outright. The songs contained on a mixtape from a lover
> were scrutinized carefully for clues and metaphors that might reveal
> the nuances and deeper meanings secreted in the emotional cargo. Other
> people's music---ordered and collected in infinitely imaginative
> ways---became a new form of expression.[^31]

La durata limitata dei nastri imponeva una selezione molto severa per
ciò che riguardava la selezione dei brani, ma anche l'ordine doveva
essere progettato con cura per sorprendere e guidare l'ascoltatore. Come
ricorda Nick Hornby in *High Fidelity*:

> You've got to kick off with a corker, to hold the attention \[...\]
> and then you've got to up it a notch, or cool it a notch \[...\] and
> you can't have two tracks by the same artist side by side, unless
> you've done the whole thing in pairs and \[...\] oh, there are loads
> of rules.[^32]

La realizzazione di un *mix tape* richiedeva grande cura tanto nella
progettazione quanto nell'esecuzione. La maggior parte degli apparecchi
obbligava la registrazione alla velocità di riproduzione (un nastro da
90 minuti richiedeva 90 minuti per essere registrato) e il minimo errore
obbligava a ripartire daccapo, almeno per il lato su cui si stava
lavorando.

Un aiuto in questa direzione arrivò vent'anni dopo, nel 1982, con il
Compact Disc. Partendo dalla tecnologia utilizzata nel Laser Disc, Sony
e Philips realizzarono una versione più compatta che potesse contenere
audio di qualità superiore a quello possibile con la musicassetta e in
un formato per molti versi più compatto.

Il nuovo formato voleva limitare le imperfezioni intrinseche dell'audio
analogico e permetteva 74 minuti di registrato, lunghezza che si dice
essere stata scelta per contenere la *Nona* di Beethoven ma che in
realtà fu scelta anche per evitare dispute tra le due aziende[^33]. A
parte alcuni problemi di stabilità, l'alta velocità di rotazione[^34] e
la miniaturizzazione del solco portarono notevoli vantaggi. Per la prima
volta, infatti, era possibile sovvertire l'ordine in cui erano stati
registrati i brani e riprodurre un CD (che fosse album o playlist) in
maniera casuale[^35].

A parte questo, il *mix tape* cambiò poco. Nella transizione dalla
musicassetta al CD si perse il concetto di lato di registrazione e con
esso la distinzione qualitativa dei brani che venivano incisi sul lato A
rispetto a quelli del lato B. Oltre a semplificarne la progettazione, il
CD semplifica anche la realizzazione del *mix tape*. Masterizzare un CD
richiede un tempo notevolmente inferiore rispetto a quello richiesto
dalla musicassetta, e il processo è più semplice e automatizzato. Non
c'è più da interrompere la registrazione, trovare il punto esatto in cui
inizia il nuovo brano e ripartire, perché a questo pensa il computer.

#### Il ruolo sociale del *mix tape*

Nonostante il CD abbia reso più semplice e veloce la realizzazione di
*mix tape*, il supporto che più spesso viene associato ad esso è la
musicassetta. Questa scelta si può spiegare in diversi modi: l'aspetto
di una musicassetta, per esempio, ha fori che ricordano occhi e altre
parti che vanno a formare un volto stilizzato, e questo la rende più
iconica e approcciabile di quanto le geometrie pulite e regolari di un
CD possano fare; ma anche la nostalgia ha il suo peso, e se la
Generazione Z con ogni probabilità non ha mai usato la musicassetta come
principale supporto di ascolto, la generazione precedente (la
Generazione Y o Millenial) lo fece, e ancora la ricollega alla propria
infanzia.

L'importanza della musicassetta, però, non può essere liquidata con
l'estetica del supporto o la nostalgia nei suoi confronti. Dopo il
fonografo di Edison e l'MP3, la musicassetta può essere considerata la
più grande rivoluzione tecnologia in ambito musicale. Se i dischi
avevano fatto sì che la tecnologia di registrazione fosse prerogativa
industriale, la musicassetta la riporta in mano ai consumatori e le
conferisce un sapore artigianale. Il nuovo supporto era più resistente
ed economico del disco in vinile, e ciò ne decretò il successo nei paesi
del secondo e terzo mondo, con gli effetti più disparati: fu la causa
dell'omogeneizzazione della musica tradizionale di Java[^36], ma anche
della diversificazione della musica popolare in India[^37]. In Polonia,
tra il 1981 e il 1983, quando il Partito Comunista aveva imposto un
embargo sulla carta, la musicassetta divenne un modo per aggirare la
censura governativa[^38].

Per comprendere le basi da cui è nato il *mix tape* (che si è poi
evoluto nella playlist), non si può evitare l'aspetto sociale che lo
coinvolgeva. Paul Stock individua tre[^39] diversi tipi di *mix
tape*[^40]: il tema, la lezione, e la lettera.

Il tema è un tipo di *mix tape* in cui i brani vengono selezionati
perché siano ascoltati in una situazione specifica. I *mix tape*
realizzati per lunghi viaggi o per certe festività hanno lo scopo di
aiutare l'ascoltatore a calarsi nello spirito previsto in una certa
situazione. Oppure *mix tape* con canzoni tristi o felici possono
servire a superare un momento difficile in maniera catartica o
distraendo l'attenzione. Nel tema, quindi, l'aspetto fondamentale è
l'emozione.

La lezione, invece, è un tipo di *mix tape* che fa a meno del lato
emotivo. I brani scelti non devono alimentare o sopprimere certe
emozioni, ma piuttosto mostrare all'ascoltatore un angolo musicale che
ancora non conosceva. Possono contenere brani di un genere specifico o
di un periodo particolare, oppure una selezione di brani emblematici di
un certo artista. A differenza del primo tipo, questo genere di *mix
tape* è sempre fatto da una persona per un'altra, e perciò sostituisce
l'aspetto emotivo con quello sociale.

L'ultimo tipo, la lettera, coniuga entrambi gli aspetti. Non vuole
mostrare un genere musicale, né mettere tristezza o allegria. Il *mix
tape* che un ragazzo può realizzare per la ragazza di cui è innamorato
conterrà brani che ama, brani che rappresentano lati di sé nascosti alla
vista, canzoni che per esperienze condivise o per *inside joke* solo
autore e ascoltatore possono davvero comprendere. La lettera deve
svelare l'autore e sottolineare (o, meglio, provare) l'affinità che ha
col destinatario del nastro.

Quest'ultimo tipo è quello a cui la maggior parte delle persone pensa
quando si parla di *mix tape*, ma è anche l'unico che nel corso degli
anni è stato perso. Rendendo più facile creare un *mix tape,* non
abbiamo solamente risolto le inconvenienze di un processo laborioso, ma
abbiamo plasmato il *mix tape* perché diventasse ciò che oggi chiamiamo
playlist.

Il primo passo che portò a questa trasformazione fu la diffusione del
CD. Rendendone più semplice la creazione, il *mix tape* (o, più
propriamente, il *mix-CD*) subì una prima svalutazione[^41]. La seconda
avvenne quando si diffusero lettori in grado di leggere CD su cui,
invece di essere registrati brani musicali, vi erano file MP3[^42]. Da
quel momento la durata di un CD non fu più limitata a un'ottantina di
minuti, ma poteva contenere anche decine di ore di musica, rendendo meno
severa la selezione dei brani. Il colpo di grazia fu dato dall'adozione
di collegamenti internet sempre più veloci. Improvvisamente scambiarsi
una musicassetta o un CD era più costoso che inviare a un amico un file
MP3 attraverso posta elettronica o sistemi di chat. In maniera graduale
erano state eliminate le difficoltà, ma ciò aveva anche eliminato una
grossa parte della soddisfazione che c'è nel creare un'opera[^43].

Il problema, però, era anche un altro. Il Fraunhofer-Gesellschaft,
l'istituto che progettò l'MP3, aveva realizzato anche un altro formato,
l'M3U. Questo non conteneva alcuna registrazione, ma piuttosto l'elenco
dei brani che sarebbero stati riprodotti, ossia la playlist. Per quanto
fondamentale in certi contesti, l'M3U non ebbe mai popolarità. La
maggior parte dei software con cui si potevano riprodurre MP3 e altri
file audio davano la possibilità di gestire la libreria musicale, e di
conseguenza implementavano la forma della playlist in maniera opaca,
senza che l'ascoltatore avesse accesso ai file. Inoltre, pur essendo le
connessioni a internet più veloci di un tempo, non lo erano ancora
abbastanza da rendere il trasferimento di MP3 un'operazione
semi-istantanea. A circolare, allora, non furono più *mix tape* o
playlist, ma singoli brani inviati in maniera sporadica. Di fatto, nel
giro di pochi anni, MP3 e connessioni ad alta velocità eliminarono uno
dei tipi di *mix tape* originali, la lettera, e confinarono la lezione a
uno o pochi file. Il *mix tape* tematico fu l'unico a sopravvivere più a
lungo, e questo fu dato in parte dalla lentezza con cui l'industria
automobilistica è in grado di aggiornare i sistemi audio, la quale
obbligava i possessori di molte automobili a realizzare CD da ascoltare
durante i viaggi, e in parte dal fatto che iPod e altri riproduttori
multimediali permettevano la riproduzione delle playlist.

Nel 2004, Apple cercò di recuperare il *mix tape* introducendo in iTunes
la funzionalità iMix[^44]. Qualunque utente poteva realizzare una
playlist, caricarla sull'iTunes Store, e condividerla con gli altri
utenti. Per promuovere la nuova funzionalità, Apple invitò celebrità a
partecipare, e così accanto a *mix tape* di utenti anonimi si potevano
trovare quelli di Beyoncé, Michael Stipe, Sting, Avril Lavigne, e tanti
altri. Come evidenziato da Dan Kois su *Slate*, le playlist delle
celebrità furono un misto di scelte scontate e autopromozione[^45]. Ma
non furono solo quelle delle celebrità a rendere sospettosi. Anche
quelle degli utenti anonimi potevano in realtà essere non il frutto
della passione e del gusto di un altro ascoltatore, ma la strategia di
un ufficio di marketing[^46]. Tra il desiderio voyeuristico per le
celebrità e il sospetto che dietro a una playlist ci fossero solamente
interessi economici, il *mix tape* ripreso da Apple diventò in poco
tempo un manierismo che, nel tentativo di attualizzare una forma del
passato, ne aveva sottovalutato le caratteristiche più importanti.

#### Album e Playlist

Album e playlist hanno molti punti in comune. Possiedono la medesima
struttura, utilizzano gli stessi supporti (almeno a partire dalla
diffusione della musicassetta), e da certi punti di vista sembra
impossibile distinguere in maniera netta le due forme.

La differenza non riguarda semplicemente la modalità di distribuzione,
perché le playlist pubblicate da artisti celebri su iTunes non erano
solo realizzate da professionisti, ma anche pubblicate come playlist di
professionisti e si trattava perciò di fonti autorevoli. Non riguarda
necessariamente neppure l'aspetto sociale, perché accanto ai *mix tape*
lettera e lezione, che possiedono questa caratteristica, vi è il *mix
tape* tematico, quello che in molte occasioni veniva registrato per se
stessi.

Alla stessa maniera la differenza non può essere ricondotta al contenuto
della playlist. Sicuramente non è questione di varietà di artisti,
perché i *mix tape* del tipo lezione potevano contenere brani del
medesimo artista. E non riguarda neppure il carattere edito o inedito
dei brani, perché se un amico registrasse cover delle sue canzoni
preferite interpretate da lui medesimo, questo non sarebbe davvero un
*mix tape*, ma non potrebbe neppure essere definito album.

Nella distinzione tra album e playlist sono coinvolti tutti questi
fattori, ma nessuno in maniera preponderante. Ciò che suggeriscono è che
la differenza non riguarda l'oggetto, la raccolta di brani, ma il
soggetto, l'ascoltatore. Album e playlist, infatti, sono la medesima
forma conosciuta in due direzioni differenti.

Come ho già spiegato, queste due forme condividono la medesima
struttura. Sono opere complesse composte da opere semplici, i brani. La
modalità con cui si accede alle due forme, però, è differente. Quando
ascoltiamo un album appena pubblicato non conosciamo nulla né di questo
né dei brani che contiene. Probabilmente conosciamo altre opere del
medesimo artista e perciò abbiamo un'idea della sua poetica e di cosa
aspettarci, oppure abbiamo letto qualche recensione che ci tratteggia
un'idea dell'album. L'album, però, ancora non lo conosciamo, e lo
esploriamo solo ascoltando i singoli brani nella sequenza con cui sono
proposti. Ascolti successivi potranno evidenziare sfumature che non
avevamo colto, ma già un primo ascolto attento e completo ci permette di
dire che conosciamo l'album. L'accesso all'album, allora, sono i brani.

Per la playlist la direzione è opposta. A differenza di un album
sconosciuto, la playlist si dà fin dalla custodia. Sappiamo che una
playlist fatta per essere ascoltata durante lunghi viaggi conterrà brani
adatti a quella situazione; sappiamo che una playlist sul rock
psichedelico conterrà brani di quel genere; e sappiamo che il *mix tape*
più classico, la lettera, conterrà la persona che l'ha registrato. In
poche parole, conosciamo il filo rosso che lega i brani, ed è attraverso
quel filo che scopriamo quelli che non conoscevamo e riscopriamo quelli
che ci erano già noti. Con le parole di David Toop:

> The point was that you could make these strange connections. You\'d
> listen to them over and over and absorb them as a whole in a way you
> can\'t really do with records[^47]

La differenza essenziale tra le due forme riguarda allora l'opposta
direzione in cui si entra nell'opera. Se attraverso i brani si accede
all'album, attraverso la playlist si svelano i brani.

### Il brano

Il brano, che è alla base della musica contemporanea, non è solamente la
componente strutturale di un'opera complessa, ma una parte vitale di
album e playlist. Se il brano non fosse un'opera autonoma, nessuna delle
due forme potrebbe esistere.

Con brano si intende qui un'opera autonoma (almeno all'apparenza) e di
breve durata. Nella tradizione rock il tipo di brano più diffuso è la
canzone, ma la canzone ha caratteristiche precise (come il contenere un
testo[^48]) che non necessariamente sono possedute dai brani
utilizzabili. Molti album contengono brani strumentali, e la playlist ha
ancora meno vincoli potendo selezionare i propri brani tra quelli
appartenenti a tradizioni molto diverse. Un esempio di cosa è il brano
emerge analizzando alcune colonne sonore.

Classificare una colonna sonora non è semplice, ma la maggior parte
delle volte si tratta o di playlist, o di opera quasi-monolitica. Per
fare un esempio, possiamo prendere le colonne sonore di due film di Wes
Anderson, *The Grand Budapest Hotel*, e *The Darjeeling Limited*. Il
primo è un esempio di opera quasi-monolitica, con musiche strumentali
composte appositamente per il film da Alexandre Desplat. Sebbene ci
siano brani più orecchiabili di altri, nessuno di essi si può definire
davvero autonomo. La colonna sonora di *The Darjeeling Limited*, invece,
ricorda molto un *mix tape*, con canzoni dei Kinks, dei Rolling Stones,
canzoni più pop come *Where Do You Go To (My Lovely)* di Peter Sarstedt,
ma anche brani tradizionali indiani e il quarto movimento della
*Sinfonia n. 7* di Beethoven. La natura eclettica di questa colonna
sonora, dove il filo rosso è il film, l'avvicina molto alla playlist e
mostra come opere di altre tradizioni riescono a trovare spazio
all'interno della playlist.

Per ciò che riguarda album e playlist, il brano non è definito dal suo
contenuto, ma piuttosto da una caratteristica formale (la durata) e una
interpretativa (la sua autonomia). Per ciò che riguarda quest'ultima, è
chiaro che alcuni brani che in origine non sono autonomi possono essere
reinterpretati come tali una volta che li si è strappati dal contesto
originale e riposizionati in uno nuovo. Un esempio può essere il quarto
movimento della *Sinfonia n. 7* citato prima: dipendente dagli altri
movimenti per formare l'opera, assume una certa autonomia se inserito in
una playlist. Per ciò che riguarda la durata, invece, bisogna capire
l'importanza della tradizione da cui è nato.

#### Le conseguenze della tradizione

Nei capitoli precedenti si è accennato alla tradizione musicale classica
e alle forme che le sono caratteristiche. Come in altri campi, anche in
musica si può parlare di tradizione riferendosi a pratiche e forme
tipiche di un sottoinsieme culturale.

Affianco alla tradizione classica e a quella jazz, esiste una tradizione
rock che comprende la quasi totalità di quella che oggi in Occidente
viene comunemente chiamata musica contemporanea. Se la tradizione
classica e quella jazz si fondano sull'esecuzione dal vivo, la
tradizione rock è fondata sulla registrazione. Per Theodore Gracyk:

> In short, rock is popular music of the second half of the twentieth
> century which is essentially dependent on recording technology for its
> inception and dissemination.[^49]

La definizione data da Gracyk non trova tutti d'accordo: per alcuni la
performance dal vivo è tanto importante quanto la registrazione[^50],
altri hanno cercato di ricondurre la registrazione a un tipo specifico
di performance[^51], altri ancora sostengono che la registrazione è solo
una parte della tradizione (mentre le altre due sono performance dal
vivo e scrittura)[^52]. Nelle osservazioni fatte, però, si fa sempre
riferimento a un genere (o, perlomeno, macro-genere), il rock. Inoltre,
non è chiaro su quale parametro si dovrebbe valutare la modalità
predominante di accesso alla musica, quella che in altre tradizioni è un
elemento chiave di distinzione. Se infatti è vero che per molti
ascoltatori i concerti sono una parte essenziale dell'esperienza
musicale, questo non è vero per chiunque. Inoltre, è indubbio che la
maggior parte degli ascolti di un brano non avviene attraverso
un'esecuzione dal vivo, ma piuttosto grazie a una registrazione. Se la
modalità di ascolto ha un peso, da inizio secolo a oggi questa
caratteristica della tradizione rock è stata adottata da una percentuale
di musica sempre più alta. Come si vedrà nel prossimo capitolo, la
convergenza di altre tradizioni su quella rock ha prodotto effetti
importanti.

Se analizziamo i brani che tra l'agosto del 1958 e oggi hanno raggiunto
la prima posizione nella top 100 di Billboard, la loro durata media è di
poco inferiore ai 4 minuti[^53]. All'interno di questo insieme vi è una
certa variabilità dovuta a mode e generi, ma la lunghezza media è
rimasta incredibilmente stabile dalla fine degli anni '60 a oggi.
Secondo Mark Katz questo fenomeno è dovuto a ciò che definisce "effetto
fonografo"[^54].

Un esempio di effetto fonografo è quello citato nel primo capitolo
riguardo le transizioni della *Sinfonia n. 1* di Brahms (vedi pag.
[12](#Brahms)), dove il limite di durata di un 78 giri modificava in
maniera marcata l'esperienza d'ascolto. In quel caso l'effetto fonografo
coinvolgeva l'ascolto, ma può anche avere effetti sull'esecuzione di un
brano (come con il vibrato sempre maggiore dei violini[^55]), o sulla
sua composizione, come nel caso della durata di un brano. Infatti, la
durata dei brani sembra legata non a ragioni artistiche, ma ai limiti
imposti dalla durata del lato di un 78 giri (il quale a sua volta
dipendeva in parte dalla durata dei cilindri di fine Ottocento). Un
brano doveva poter essere inciso sul lato di un 78 giri (o su quello di
un 45 giri negli anni '50), e per questo era necessario contenerne la
durata.

Viene però da chiedersi perché dopo più di un secolo una tradizione
musicale si trova ancora vincolata a certi limiti. Pur essendo ancora
usato, musicassetta e CD hanno reso il 45 giri un supporto di nicchia, e
l'MP3 ha eliminato qualsiasi vincolo di durata. La ragione, secondo
Katz[^56], potrebbe essere ciò che Adorno definì ascolto
atomizzato[^57], ossia l'incapacità di fruire di un'opera nel suo
insieme unitario ma piuttosto come raccolta di momenti disconnessi tra
loro. Per Adorno le cause dell'ascolto atomizzato erano molteplici e in
grossa parte dipendevano dalla maturità dell'ascoltatore, ma vi era
comunque una correlazione con l'ascolto della musica attraverso dischi e
radio.

Dischi e radio hanno avuto un ruolo considerevole nel mantenere
l'autonomia artistica del brano. Le etichette discografiche avevano
capito l'importanza economica del singolo, e così tra passaggi
radiofonici, 45 giri e jukebox l'album non poté scalfire lo status della
canzone. L'abbandono di un supporto reale in favore di uno virtuale come
l'MP3 non fece altro che rafforzare il brano. Se infatti la
pubblicazione di un 45 giri o di un singolo in CD aveva certi costi e la
selezione doveva essere valutata con attenzione, l'MP3 permise ai
consumatori di acquistare qualunque brano di un album, indipendentemente
dal fatto che artista ed etichetta avessero deciso di rilasciarlo come
singolo e senza alcun costo aggiuntivo per loro.

L'MP3 ha creato opportunità un tempo impensabili, ma come vedremo nel
prossimo capitolo ha creato anche problemi nuovi e di difficile
soluzione.

## Limiti e potenzialità nella musica dematerializzata

### La gabbia del digitale

Nei capitoli precedenti ho mostrato le caratteristiche delle tre forme
più comuni della musica contemporanea. Album e playlist sono fortemente
legati l'uno all'altra non solo nella loro struttura interna, ma anche
nella loro storia. Entrambe le forme, infatti, mostrano una continua e
lenta evoluzione che nei decenni ne ha alterato certi tratti
superficiali lasciandole però riconoscibili. Il motore di entrambe le
evoluzioni è il medesimo: la tecnologia.

Il problema della definizione di Gracyk della tradizione rock non è
tanto l'esclusione delle esecuzioni dal vivo, quanto piuttosto l'aver
creato una macro-tradizione sotto la quale devono convivere una
moltitudine di generi differenti mentre altri sono esclusi per ragioni
arbitrarie. La centralità della registrazione, infatti, non tocca
solamente la musica popolare. La scelta di Stravinskij di comporre la
*Serenata in LA* perché potesse essere incisa facilmente su 78 giri pone
la registrazione al centro tanto del processo compositivo quanto
dell'ascolto. La scelta dei Beatles di abbandonare i concerti per
dedicarsi all'incisione in studio è la medesima fatta più tardi da Glenn
Gould. Certi brani di *Sgt. Pepper's Lonely Hearts Club Band* o di *Pet
Sounds* dei Beach Boys non possono essere eseguiti fedelmente dal vivo,
e lo stesso vale per certe incisioni di Glenn Gould, il quale era solito
utilizzare parti di più incisioni nel tentativo di realizzarne una
perfetta. Oppure si pensi a Max Richter, un compositore le cui opere
appartengono senza dubbio alla musica classica, eppure molte di esse
sono concepite e realizzate non per un'esecuzione dal vivo, bensì per
essere registrate. Questi sono casi isolati, ma aiutano a evidenziare il
problema della definizione di Gracyk.

A fondare la tradizione rock non è tanto la registrazione, quanto
piuttosto le forme album e brano. In più di settant'anni di musica rock,
il brano è rimasto incredibilmente inalterato, mentre l'album è cambiato
impercettibilmente. La successione dei supporti ha introdotto delle
piccole modifiche a cui la musica si è rapidamente adattata. Il
passaggio da 78 giri a LP ha imposto una sequenza di riproduzione,
quello da LP a CD ha eliminato la distinzione tra i brani del primo e
del secondo lato. Cassetta ed MP3 hanno permesso di smontare e rimontare
i brani secondo il desiderio dell'ascoltatore. La tradizione rock si è
gradualmente adattata a questi cambiamenti, ma lo stesso non è stato per
altre tradizioni.

#### Il riduzionismo tecnologico

Nel primo capitolo si è parlato ampiamente di come i miglioramenti nelle
tecnologie di incisione e di riproduzione hanno portato a suoni migliori
e supporti sempre più capienti. Per la tradizione rock, fondata su album
e brani, ciò non è stato un problema, ma piuttosto l'occasione per
realizzare album più lunghi e ricchi. La brevità dei brani, lunghi in
media pochi minuti, ha permesso alla tradizione rock di adattarsi senza
inconvenienti né stravolgimenti.

Per la musica classica il passaggio non è stato altrettanto fluido.
Utilizzare un LP o un CD per registrare un'opera breve, ossia un'opera
che non può riempire da sola l'intero supporto, è una scelta
economicamente impraticabile, così le case discografiche hanno iniziato
a proporre collezioni di opere all'interno del medesimo disco. Si
uniscono per esempio tutti i concerti per corno di Mozart sebbene questi
possiedano una loro indipendenza. Oppure due sinfonie distinte, come la
*Quinta* e la *Settima* di Beethoven. Oppure, ancora, due opere di
compositori diversi, come il *Peer Gynt* di Grieg e *Finlandia* di
Sibelius. Operazioni di questo tipo sono certamente meno invasive di
altre resesi necessarie agli albori della registrazione (per esempio la
riduzione di Gershwin di *Rhapsody in Blue*), ma non sono comunque prive
di conseguenze. Nella tradizione rock lo status di opera è posseduto
contemporaneamente sia dall'album che dai brani in esso contenuti. I
brani hanno perciò un grado di autonomia che li rende liberamente
associabili tra loro senza che l'ascolto del singolo ne risenta. Nella
musica classica questo non avviene. Le due sinfonie di Beethoven sopra
citate appartengono al medesimo compositore e sono state dirette dal
medesimo conduttore (oltre a essere componimenti simili nella forma), ma
sono opere distinte, indipendenti, e l'ascolto di una non può che
influire su quello dell'altra. Inoltre, se con l'LP questo fenomeno
poteva essere contenuto grazie alla separazione fisica delle due opere
su due lati distinti, con CD ed MP3 questo confine viene meno e le due
opere sono una successione praticamente ininterrotta.

Per ciò che riguarda la tradizione jazz, invece, il problema è di natura
differente. Un brano jazz può assomigliare per durata e autonomia a uno
rock. La differenza fondamentale risiede nella sua realizzazione.
All'interno della tradizione jazz la centralità dell'esecuzione dal vivo
comporta un'alta variabilità dei brani. Su una melodia prestabilita ci
possono essere improvvisazioni, assoli, parti che vengono allungate o
accorciate. Per certi brani non ha senso pensare a uno spartito perché
la dinamicità rende impossibile stabilire nero su bianco l'intero brano.
Due esecuzioni dello stesso brano sono tecnicamente differenti, eppure
l'unità del brano viene mantenuta grazie per esempio allo sviluppo di un
certo tema. La differenza tra un brano rock e uno jazz è particolarmente
ontologica. Anche la musica classica soffre in parte di questo problema,
perché nella tradizione rock il brano è la sua incisione, mentre in
quella classica l'incisione è solo una delle tante possibili
istanziazioni. Nella musica classica, però, questa distinzione è
rimasta. Nel jazz c'è stato un graduale appiattimento del brano
all'interno di quella che si può chiamare ontologia rock. Le poche
registrazioni esistenti dei brani di Django Reinhardt non sono rimasti
esempi di esecuzioni, ma sono diventati in tutto e per tutto *i brani*.

La scelta di creare supporti adatti alla tradizione rock ma imperfetti
per altre tradizioni ha provocato un graduale appiattimento sia sul
piano formale che su quello stilistico. Sulla carta la
dematerializzazione della musica potrebbe sembrare un'opportunità per
ovviare a questo problema. In fondo l'eliminazione di certi vincoli
fisici permetterebbe non solo una maggior libertà nell'adattamento delle
forme di altre tradizioni, ma anche una certa libertà nella composizione
di forme nuove. Nella realtà, però, ciò non è accaduto. I vincoli
imposti dalla dematerializzazione sono ancor più stringenti e rischiano
di rinforzare i confini all'interno dei quali altre tradizioni hanno
dovuto adattarsi.

#### *Lock-in*

Quando si parla di digitale in ambito musicale ci si può riferire a due
fenomeni vicini ma differenti. Uno riguarda un metodo di
rappresentazione di un segnale analogico, ed è ciò che si intende quando
si definisce digitale la musica incisa su un CD. L'altro, che interessa
a questo discorso, si riferisce a tutto ciò che riguarda la
dematerializzazione della musica, come software, formati digitali, e
strumenti di diffusione.

Nel 2010 Jaron Lanier ha pubblicato *You Are Not A Gadget*, un saggio
che sottolinea alcuni problemi fondamentali nella concezione
tecnocentrica del mondo. Informatico e musicista, Lanier è sempre stato
molto critico nei confronti dell'appiattimento creativo conseguente alla
standardizzazione del cosiddetto Web 2.0. Se una parte di questo
appiattimento è dovuto alla moda del momento, un'altra è radicata più a
fondo e interessa in particolar modo il discorso musicale.

Il fenomeno mostrato da Lanier è chiamato *lock-in*. Con *lock-in* si
intende una situazione che per mancanza di prescienza inibisce o rende
più difficoltosi gli sviluppi futuri. Un esempio nel mondo reale è
costituito dai tunnel più vecchi della metropolitana di Londra. La
larghezza di questi tunnel è sufficiente a permettere il passaggio dei
convogli, ma non all'installazione dell'aria condizionata. Quando furono
inaugurati non era possibile immaginare che col passare del tempo ci
sarebbe stata questa necessità, e le scelte ingegneristiche compiute
all'epoca l'hanno resa impraticabile.

L'esempio portato da Lanier per il digitale riguarda il MIDI (*musical
instrument digital interface*), un protocollo sviluppato negli anni '80
per permettere agli strumenti musicali elettronici di interagire tra
loro o tramite un computer. Il protocollo era stato sviluppato dal punto
di vista di un tastierista, e perciò si basava su eventi precisi come la
pressione e il rilascio di un tasto o l'utilizzo del pedale della
risonanza[^58]. Tramite il MIDI era impossibile riprodurre il glissato
di un violino, perché a ogni tasto veniva associata una nota precisa
appartenente al sistema equamente temperato.

Nonostante le limitazioni, il MIDI venne adottato come standard
dall'industria musicale e in poco tempo furono rilasciati software e
tastiere in grado di sfruttare questo protocollo. Il successo però fu
tale che nel momento in cui si decise di introdurre una versione più
moderna e meno limitata, si rivelò impossibile. Esistevano troppi
strumenti compatibili con il MIDI, e non c'era modo di aggiornarli, né
si poteva chiedere a milioni di musicisti di investire su strumenti
nuovi e software più recenti.

Si potrebbe ribattere che questo fenomeno è lo stesso che ha mantenuto
vivo l'LP settant'anni dopo la sua introduzione. Il primo LP mai
pubblicato, infatti, è compatibile con l'ultimo giradischi venduto, e i
limiti di suono e durata sono i medesimi sia oggi che cinquant'anni fa.
Certamente alcuni degli esempi di effetto fonografo portati da Katz
rientrano di diritto nel *lock-in* di Lanier, ma la dematerializzazione
della musica non ha fatto altro che rafforzare questo fenomeno, e la
ragione di ciò è evidente paragonando due formati: LP e MP3.

Perché un LP sia riprodotto correttamente sono necessarie due
informazioni: la velocità di rotazione e la dimensione del solco[^59].
Se non sono interessato a riprodurre il disco alla massima fedeltà
possibile, è sufficiente conoscere la dimensione del solco, mentre la
velocità di rotazione può essere approssimata a orecchio. Per l'MP3,
invece, il discorso è più complesso. Come ogni oggetto digitale, un MP3
non è altro che una lunga catena di 0 e 1, e il significato dei singoli
valori dipende in larga parte dalle specifiche del formato. Perché un
MP3 sia riprodotto correttamente, il lettore deve conoscere come
interpretare ogni bit, sapere quali contengono dati (il suono
registrato) e quali contengono metadati (informazioni sul suono
registrato). Deve sapere come interpretare i metadati e come convertire
il segnale digitale in un segnale analogico per riprodurre il suono. La
differenza tra un LP e un MP3 è che se il primo è il risultato di un
numero di decisioni ingegneristiche limitato e non particolarmente
costrittivo, l'altro possiede un'enorme quantità di vincoli. Secondo
Lanier, il problema è che il software «must always adhere with absolute
perfection to a boundlessly particular, arbitrary, tangled, intractable
messiness.»[^60]

La complessità di un formato, la sua arbitrarietà, aumentano in maniera
esponenziale con le successive revisioni e rendono sempre più difficile
correggere gli errori di progettazione iniziali. Questo vale per
qualsiasi formato, ma vale ancora di più quando un formato ottiene il
successo commerciale dell'MP3 e rende economicamente sconveniente
l'adozione di formati migliori[^61]. A questo punto l'unica soluzione
possibile consiste nell'introduzione di un ulteriore livello di
astrazione che renda il formato opaco e vi costruisca sopra le
estensioni necessarie.

In un certo senso questa è la soluzione adottata dallo streaming. Allo
stato attuale tutti i servizi di streaming musicale implementano
un'astrazione minima che non riguarda tanto le caratteristiche tecniche
dei formati, quanto la mera distribuzione del brano. L'opacità
introdotta, però, comporta alcuni svantaggi. I servizi di streaming,
infatti, non presentano ai propri utenti né file né formati, ma
piuttosto un elenco di brani. L'elenco, però, è organizzato secondo
parametri precisi e rigidi. Un'astrazione di questo tipo non va a
toccare il contenuto di un brano, quanto piuttosto le informazioni che
lo riguardano.

#### Una tradizione per tutte

Se il software è un campo particolarmente ostico in cui si può
verificare il *lock-in*, Lanier non nasconde che questo fenomeno esiste
anche nel mondo reale, e come nel mondo virtuale, anche in quello reale
l'aspetto economico è il freno maggiore per il cambiamento e l'incentivo
più potente per la standardizzazione.

La tradizione rock è quella che nei decenni ha alimentato la parte più
consistente del mercato. Forse per una coincidenza temporale, forse
perché più facilmente adattabile ai supporti di registrazione, tra
tradizione rock, mercato e tecnologia si è instaurato un circolo vizioso
che ha innescato trasformazioni anche profonde nelle altre tradizioni.
Alcuni di questi cambiamenti riguardano la forma della musica, altri
invece le modalità con cui la classifichiamo.

Parlando della struttura di un MP3 si è detto che alcune parti
contengono la registrazione in sé, mentre altre contengono metadati
riguardanti la registrazione. Tra questi per esempio vi è il *bitrate*
(ossia la quantità di dati utilizzati in un secondo di registrazione),
la frequenza di campionamento, se si tratta di una registrazione mono o
stereo, ecc. Esistono però altri metadati, posti all'inizio del file,
che contengono informazioni sul brano: artista, titolo, album, e così
via. Queste informazioni, comunemente chiamate *tag*, servono ai lettori
multimediali per classificare e ordinare i brani così da rendere più
agevole il loro reperimento da parte dell'ascoltatore.

Per ciò che riguarda la tradizione classica i problemi sono molteplici.
Prendiamo per esempio la registrazione dei concerti per corno di Mozart.
Si tratta di una registrazione pubblicata nel 2011 da Deutsche
Grammophon contenente quattro concerti diretti da Claudio Abbado ed
eseguiti dall'Orchestra Mozart con Alessio Allegrini al corno. I *tag*
prevedono tre tipi di artisti: artista, artista album, e compositore. Se
è chiaro che Mozart è il compositore, non lo è altrettanto chi tra
direttore, orchestra e solista dovrebbe essere citato come artista o
come artista album[^62]. Se si scegliesse di inserire tutti e tre
(pratica comune con la musica classica) non c'è modo di separarli perché
il software li identifichi come tre entità distinte e non come "Alessio
Allegrini, Claudio Abbado & Orchestra Mozart". Approccio diverso viene
usato nella registrazione pubblicata nel 1995 da Deutsche Grammophon
delle sinfonie n. 5 e 7 di Beethoven dirette da Carlos Kleiber ed
eseguite dalla filarmonica di Vienna. Qui l'artista è "Ludwig van
Beethoven", mentre il campo artista album contiene "Beethoven; Wiener
Philharmoniker, Carlos Kleiber", col compositore separato da un punto e
virgola e gli esecutori da una virgola. Le registrazioni di opere
liriche portano il problema oltre ogni buon senso, con arie in cui
possono essere elencati decine di artisti differenti.

Il problema della catalogazione della musica non è triviale perché è
fortemente legato all'ascolto. Bisogna infatti ricordare che con la
dematerializzazione della musica il processo di selezione dell'opera non
è più veicolato da un oggetto reale come un vinile, ma dai suoi
metadati. È attraverso questi che l'ascoltatore sceglie cosa riprodurre,
ed è sempre attraverso questi che la piattaforma sceglie cosa
consigliare all'utente. Come si vedrà nel sesto capitolo0, la creazione
algoritmica delle playlist è uno dei punti di forza di molti servizi di
streaming, eppure la rigidità nell'organizzazione non tiene conto delle
differenze tra le varie tradizioni. A causa del riduzionismo operato da
questi software, per un computer non vi è alcuna differenza tra i ruoli
di Beethoven, Abbado, Rostropovič, e Lucio Dalla.

Il capriccio per la correttezza dei metadati e per la loro computabilità
viene incoraggiata dai software di riproduzione, i quali necessitano di
queste informazioni perché la libreria musicale risulti più simile a una
collezione reale. Questo è un esempio tipico di *machine-first*, una
tendenza presente in vari campi dell'informatica per la quale si
preferisce impostare un'informazione così che sia più facilmente
accessibile a un software. La logica dietro questa scelta è che nel
momento in cui un'informazione viene appresa da una macchina, questa può
essere mostrata in modo da essere comprensibile anche a un essere umano.
Perché tutto funzioni correttamente, però, è necessario che
l'informazione sia perfettamente riducibile, ossia che la conversione in
un dato leggibile dalla macchina non comporti una perdita di
informazione. La maggior parte delle informazioni, però, è composta da
molteplici sfaccettature, e la digitalizzazione di una di queste
comporta spesso una semplificazione (o la perdita completa) delle altre.

Quando Lanier parla del *lock-in* causato dal protocollo MIDI,
identifica il vero problema non negli effetti materiali che può avere
sulla composizione, come la limitazione alle espressioni previste in
fase di sviluppo del protocollo, ma piuttosto con le rigidità che
introduce nel pensiero. La digitalizzazione di un oggetto implica la
definizione delle sue caratteristiche, e ogni digitalizzazione significa
l'applicazione di un preciso schema concettuale. Quando il fenomeno è
circoscritto, anche i problemi da esso derivati sono irrisori, ma se
l'utilizzo diventa capillare allora gli effetti sono più importanti:

> MIDI now exists in your phone and in billions of other devices. It is
> the lattice on which almost all the popular music you hear is built.
> Much of the sound around us---the ambient music and audio beeps, the
> ring-tones and alarms---are conceived in MIDI. The whole of the human
> auditory experience has become filled with discrete notes that fit in
> a grid.[^63]

E ancora:

> Before MIDI, a musical note was a bottomless idea that transcended
> absolute definition. It was a way for a musician to think, or a way to
> teach and document music. It was a mental tool distinguishable from
> the music itself. Different people could make transcriptions of the
> same musical recording, for instance, and come up with slightly
> different scores.[^64]

Questo fenomeno non è per nulla nuovo. Sessant'anni fa, parlando di
Marshall McLuhan, John Culkin disse che «we shape our tools and
thereafter they shape us»[^65]. Ciò vale anche per la registrazione
musicale, per l'ascolto e per il processo compositivo, ma l'effetto è
più forte, perché se uno strumento reale palesa le proprie limitazioni,
l'intangibilità di un software lo fa sembrare innocuo e malleabile, e i
concetti che introduce sono estremamente persistenti.

Il *lock-in* è per certi versi simile al metodo scientifico nella sua
capacità di eliminare certe possibilità e fissarne altre. Se nel metodo
scientifico questo processo è promosso dalla pratica empirica, nel
*lock-in* il motore sono le scelte di design dovute a ciò che in fase di
progettazione era più semplice ed economico programmare, alla moda del
momento o al caso. Ma l'arte non cerca la verità scientifica, e se la
rimozione di una teoria falsa comporta un passo avanti nella scienza,
nell'arte si può parlare non di avanzamento ma di costrizione.

Parlando degli effetti del *lock-in* si è fatto più volte presente il
ruolo privilegiato occupato dalla tradizione rock. Questo è in realtà
un'arma a doppio taglio. Se infatti altre tradizioni hanno l'onere di
ridurre le proprie forme a quelle della tradizione rock, la presenza di
forme precedenti la tecnologia di registrazione (o, comunque, esterne a
essa) crea un punto fermo, un'ancora che non evita le evoluzioni ma le
contiene. La tradizione rock, invece, non possiede nulla di tutto ciò, e
le trasformazioni a cui è sottoposta seguono il passo della tecnologia.
Per ciò che concerne la dematerializzazione, si sono creati due momenti
opposti: la playlist ha subito una contrazione nelle varianti in cui può
essere declinata, mentre l'album un'espansione.

### L'album dematerializzato

Il passaggio dai supporti reali a quelli virtuali ha innescato una serie
di trasformazioni in tutte le forme della tradizione rock. Sebbene la
playlist sia la forma che ha perso il numero maggiore di variazioni, è
l'album quello che più ha risentito di questa transizione.

La dematerializzazione della musica consiste nel passaggio da un
supporto reale a uno virtuale. La rimozione del vincolo reale implica
però anche la perdita di ciò che il supporto fisico ha rappresentato
concettualmente. Il problema è che quando si parla di
dematerializzazione ci si riferisce sempre e solo alla
dematerializzazione del brano. Questa è l'unica forma che è stata
adattata dal mondo reale a quello virtuale. Pur essendo per certi versi
l'atomo della tradizione rock, l'autonomia del brano non è mai stata
totale, ed è sempre stata breve. Fuori dall'album -- per esempio
pubblicato come singolo o trasmesso alla radio -- la vita del brano è
estremamente breve, spesso inferiore a una stagione. La
dematerializzazione del brano ha comportato la creazione di un formato
come l'MP3, ma la mancanza di un oggetto analogo che adattasse l'album
ha creato un'incertezza sufficiente a far sì che il brano assumesse il
ruolo principale.

Come mostrato nel primo capitolo, l'album nasce da una necessità
commerciale e solo in un secondo momento viene adottata come forma
artistica. Una volta nata la possibilità di fare a meno del supporto
fisico e della sua funzione di contenitore, la necessità di riunire un
certo numero di brani per venderli assieme ha perso di importanza. Con
questo non si vuole sostenere che con la dematerializzazione della
musica l'album ha perso la sua funzione, ma il suo valore è diminuito,
soprattutto in relazione al brano. Le piattaforme di *peer-to-peer* come
Napster funzionavano principalmente attraverso lo scambio di singoli
brani, non di album, e lo stesso è successo con il primo negozio online
di successo, l'iTunes Music Store. Pur essendo possibile acquistare
album interi[^66], il basso prezzo di un singolo brano (spesso inferiore
a 1€) spinge all'acquisto dei soli brani che interessano lasciando da
parte quelli secondari.

Ragionare in termini di album continua ad aver senso soprattutto per ciò
che concerne la composizione. Tranne poche eccezioni, l'incisione di un
album richiede molto tempo sia per l'artista che per la parte più
tecnica e commerciale (registrazione, mixaggio, promozione, e così via).
Concentrare lo sforzo su un contenitore come l'album piuttosto che sui
singoli brani continuerebbe ad aver senso persino se venissero eliminati
dal mercato i supporti fisici rimasti.

Come è stato detto in precedenza, digitalizzare un oggetto significa
ridurlo a certe caratteristiche predefinite, ossia effettuare una
selezione di quelle che sono le proprietà fondamentali dell'oggetto.
L'operazione è complicata dal fatto che nella maggior parte dei casi,
inclusa la musica, supporto e opera sono strettamente legati. Ancora
oggi, sebbene la maggior parte degli ascolti non sia mediato da un
supporto fisico ma avvenga attraverso radio, internet, streaming, e
download, la digitalizzazione non riguarda la rappresentazione
concettuale dell'opera, bensì quella fisica. A essere portata in
digitale è quasi sempre la registrazione, il disco, e non l'album.

#### Digitale e digitalizzato

La quasi totalità della musica oggi acquistabile online o riproducibile
tramite servizi di streaming può essere ricondotta a una di queste due
categorie: musica digitale e musica digitalizzata.

Oggi il supporto fisico è un arto fantasma per la musica
dematerializzata. Pur essendo stato eliminato (e sebbene quasi due terzi
degli acquisti riguardi il formato digitale[^67]), la maggior parte
della musica continua a essere adattata al disco. Questo adattamento
avviene per esempio con la divisione di un album in un certo numero di
dischi all'interno dei metadati, oppure con la scelta di mantenere
l'opera di una lunghezza precisa, solitamente un multiplo della capienza
di un CD così da ottimizzare lo spazio di registrazione. La distinzione
tra musica digitale e musica digitalizzata si fonda essenzialmente sul
diverso oggetto sottoposto a digitalizzazione. Nella musica digitale
l'oggetto che viene dematerializzato è l'opera, mentre in quella
digitalizzata l'oggetto è la registrazione in un suo formato
(solitamente CD).

Gli esempi migliori di album digitalizzati sono quelli che non
appartengono alla tradizione rock. La maggior parte delle registrazioni
del *Don Giovanni*, per esempio, sono divise su tre CD, e questa
suddivisione viene riproposta senza alcuna variazione nella versione
digitale[^68]. Esistono però anche album della tradizione rock,
soprattutto se si considerano gli album antologici. Molti titoli della
collana *The Platinum Collection*, una serie di album contenenti i brani
più celebri di certi artisti, sono composti da più dischi sia nella
versione reale che in quella virtuale.

La tradizione rock manca di esempi perché nella maggior parte dei casi
in questa tradizione musica digitale e musica digitalizzata
coincidono[^69]. La mancanza di differenze tra loro va però spiegata
solo come coincidenza formale, non ontologica. Le due forme, pur essendo
all'apparenza simili, possiedono infatti requisiti differenti, e la loro
distinzione avviene a livello di concezione dell'opera. L'opera digitale
è la prima che nella storia della registrazione musicale deve fare a
meno dei vincoli fisici posti dal supporto. I vincoli in questione
possono essere quelli più evidenti, come l'obbligo di limitare la
lunghezza dell'opera, ma riguardano tutti i limiti imposti dal supporto,
come per esempio la predeterminazione del brano, la linearità della
sequenza di riproduzione, o perfino la distribuzione come oggetto
quasi-monolitico.

L'esempio più semplice di album digitale è quello che supera i limiti di
durata. Il superamento di durata, che può essere inteso sia come opere
più lunghe che più corte del comune, va considerato come la possibilità
di eliminare il problema della durata dalla composizione dell'opera. Un
esempio è dato da *Sleep* di Max Richter. Pur non appartenendo alla
tradizione rock e non essendo tecnicamente un album ma un'opera di altra
forma, in *Sleep* Richter ha fatto della durata una caratteristica
centrale dell'opera. Nelle sue intenzioni, *Sleep* vuole essere una
sorta di ninna nanna, una musica che accompagni l'ascoltatore per la
durata di una notte intera[^70]. Per Richter il sonno è una delle parti
più importanti della giornata, e *Sleep* è un esperimento per capire
come quelle otto ore in cui la parte cosciente di noi stessi svanisce
possono essere uno spazio in cui vivere la musica[^71]. Ma perché ciò
accada è necessario che l'opera venga ascoltata come un flusso
ininterrotto, e perciò viene venduto come download digitale di trentuno
brani.

Il download (o lo streaming) non è l'unico modo in cui *Sleep* può
essere ascoltato. Esiste anche una versione fisica composta da otto CD e
un Blu-ray, il quale contiene tutti i brani in un unico disco. L'opera
in Blu-ray permette l'ascolto in un'unica sessione ininterrotta come
pensato da Richter, ma non bisogna fare l'errore di considerare *Sleep*
come un'opera legata al supporto. Il Blu-ray Audio, infatti, è un
supporto poco diffuso ed esageratamente capiente anche per un'opera come
questa, e si tratta piuttosto di un compromesso, l'opzione migliore per
fornire a un'opera digitale un supporto reale.

La dematerializzazione ha avuto un effetto particolare sull'album, una
forma particolarmente legata al supporto tecnologico sul quale viene
pubblicata. Come visto nel primo capitolo, l'album nasce dalla necessità
commerciale di ottimizzare la distribuzione della musica unendo la
maggiore quantità possibile di brani in un'unica soluzione. Sarebbe
lecito pensare che nell'istante in cui questo scopo viene meno, vada
persa anche la forma che l'accompagnava. In realtà ciò che è successo è
stato l'esatto opposto. Come ogni grande industria, quella discografica
non è mai stata rapida a introdurre e accettare certe novità tanto per
ciò che riguarda la tecnologia quanto per ciò che concerne il lato
artistico e produttivo. Serviranno anni per capire con precisione quali
effetti ha causato lo spostamento dell'attenzione dall'album al brano,
ma per il momento sembra quasi che l'album ne sia uscito indenne.

Lo streaming e le dinamiche che determinano i compensi per gli artisti
cominciano già ad avere delle conseguenze. Il problema dei compensi è
ciò che ha portato artisti come Taylor Swift[^72] e i Radiohead[^73] a
ritirare il proprio catalogo da Spotify. Sebbene le condizioni
economiche proposte da Spotify siano particolarmente svantaggiose
rispetto a quelle di altre piattaforme (soprattutto per gli artisti
minori), a determinare un primo cambiamento non è la singola piattaforma
bensì il passaggio allo streaming e ai compensi calcolati sulla base
degli ascolti. Per alcuni artisti, infatti, è diventato economicamente
sconveniente la pubblicazione di un album intero, ed è preferibile
invece rilasciare i singoli brani mano a mano che vengono completati.
Per molti, infatti, l'unico modo per assicurarsi un guadagno è quello di
vedere i propri brani inseriti nelle principali playlist, le quali sono
aggiornate regolarmente con i brani più recenti[^74]. Questa strategia
non è stata adottata solo dagli artisti minori, ma anche da chi può
vantare un certo seguito[^75]. Allo stato attuale, quindi, la minaccia
più concreta per la forma album non è tanto la perdita del supporto
fisico, di ciò che negli ultimi settant'anni ha definito la sua
evoluzione, ma le conseguenze economiche nate da questa perdita.

#### L'avanguardia

Alcuni artisti, però, stanno cercando alternative capaci di
rivitalizzare l'album o di aprire la strada a nuove forme. Se infatti è
vero che attualmente la maggior parte delle limitazioni sono dovute al
*lock-in* imposto dalla dematerializzazione, è altrettanto vero che la
tecnologia odierna offre possibilità impensabili dieci anni fa. Perché
però possano superare i vincoli del *lock-in* a cui la normale
registrazione musicale deve ubbidire, l'artista deve rinunciare al mezzo
specializzato dell'MP3 o della piattaforma di streaming in favore della
più generica app.

L'esempio più semplice è dato da *Biophilia* dell'artista islandese
Björk. Pubblicato nel 2011, *Biophilia* può essere considerato a tutti
gli effetti un album: sia il numero di brani che il loro contenuto è
predefinito. La particolarità risiede nei contenuti interattivi che li
accompagnano. Oltre alle versioni digitali (disponibili come streaming o
come download) e a quelle in CD o vinile, *Biophilia* è stato pubblicato
anche come app, in cui ogni brano è collegato agli altri come in una
costellazione. La riproduzione dei brani è accompagnata da alcune
animazioni con le quali l'ascoltatore può interagire e, come spiega
David Attenborough in un filmato introduttivo, «experience how the three
comes together: nature, music, technology»[^76]. *Biophilia* è stato
definito «an interactive game based on the song\'s scientific and
musical subject matter, a musical animation of the song, an animated
score, lyrics, and an academic essay»[^77], ed è certamente un ibrido
tra album musicale e performance artistica.

Un altro esempio è costituito da due album dei Bluebrain, un gruppo
statunitense di musica elettronica. Gli album si intitolano *National
Mall* e *Central Park (Listen to the Light)*. In questo caso la
particolarità non riguarda tanto contenuti extra associati all'album
quanto le modalità con cui si possono ascoltare. Il primo dei due album,
*National Mall*, può essere ascoltato unicamente all'interno del
National Mall di Washington D.C.[^78], il lungo viale monumentale che
collega il Lincoln Memorial al Campidoglio, mentre il secondo propone un
funzionamento simile all'interno del Central Park di New York[^79]. La
scelta della musica da riprodurre dipende unicamente dal luogo in cui si
trova l'ascoltatore. Sebbene in alcuni articoli si parli di album e di
brani, si tratta per certi versi di arte generativa in quanto la musica
riprodotta dall'applicazione cambia in maniera graduale in base alla
posizione dell'ascoltatore.

Per certe caratteristiche accomunabile agli album generativi dei
Bluebrain è *Reflection* di Brian Eno, un album composto da un unico
brano. Come per l'album di Björk, anche *Reflection* è stato pubblicato
sia in digitale che su supporto fisico, ma la particolarità riguarda la
qualità generativa dell'album messa in atto attraverso la sua versione
come app[^80]. Se negli album dei Bluebrain la variabilità della musica
riprodotta dipende dalla posizione dell'ascoltatore, in *Reflection* la
generazione è puramente aleatoria e cambia a ogni esecuzione
dell'applicazione.

#### Il futuro dell'album

Gli esempi sopra riportati possono essere ricondotti a tre posizioni
diverse all'interno di uno spettro che da un alto ha l'estinzione
dell'album, mentre dall'altro il suo arricchimento. Si tratta di uno
spettro che mostra alcuni possibili svivluppi futuri e che può essere
d'aiuto a capire in quale direzione si sta dirigendo la tradizione rock.

All'estremo dell'arricchimento vi è ovviamente *Biophilia* di Björk. In
questo caso l'album conserva una struttura fondamentalmente invariata,
ma allo stesso tempo si arricchisce di contenuti non prettamente
musicali. Più sopra ho definito quest'opera come un ibrido tra un album
e una performance artistica, ma non è semplice individuare quali aspetti
non possono essere inseriti all'interno della definizione di musica e
quali invece è impossibile che la tradizione possa assimilare. In fin
dei conti il metro che abbiamo riguarda una macro-tradizione qual è la
musica occidentale contemporanea, una tradizione aliena a certe
peculiarità che invece sono la norma in altre tradizioni, come
l'impossibilità di predeterminare la lunghezza di un brano, che è invece
la prassi nella musica *raï* algerina[^81].

All'altro estremo c'è *Reflection* di Brian Eno. In questo caso la
struttura dell'album è completamente svanita. La diarchia di album e
brano, così importante per l'attuale tradizione occidentale, scompare in
favore della monarchia del brano. Un futuro come questo può sembrare
impossibile, ma come è già stato mostrato, con la dematerializzazione
della musica si è andati via via a dare sempre maggior risalto al brano
a scapito dell'album. Inoltre, se consideriamo la caratteristica
generativa come tipica di questa forma e compensatrice della riduzione
del numero di brani (e, di conseguenza, della variabilità interna a un
album), bisogna riconoscere che per certi versi si avvicina
all'improvvisazione della tradizione jazz, una tradizione vicina a
quella rock. Alcune peculiarità di *Reflection* lo rendono un antenato
inverosimile per la musica del futuro, ma altre lo rendono più
plausibile di *Biophilia*.

I tre esempi portati nel paragrafo precedente mostrano le potenzialità
della tecnologia contemporanea, ma anche le limitazioni più importanti.
Tutti e tre devono rifarsi a un qualche modello di programmazione e ciò
implica che con ogni probabilità un ascoltatore futuro non avrà alcun
modo per eseguire l'opera. Gli album dei Bluebrain, per esempio, non
sono più disponibili per l'acquisto. Il problema non riguarda unicamente
il supporto, ma l'industria alle sue spalle e il modello economico che
promuove. Per immaginare quale sarà il futuro della musica non si può
dimenticare il fatto che la dematerializzazione della musica non ha
portato solamente alla scomparsa del supporto fisico, ma anche
dell'acquisto. Nessun oggetto digitale viene venduto, ma solo
licenziato. Il primo LP uscì indicativamente settant'anni fa, ma perché
*Biophilia* o *Reflection* siano ancora eseguibili nel 2088 non è
sufficiente la compatibilità tecnologica alla sua base (operazione di
per sé già altamente improbabile) ma anche la volontà dell'industria
discografica.

### La playlist dematerializzata

Quando si ha a che fare con una tradizione come quella rock è importante
considerare non solo l'ambito artistico, ma anche ciò che gli è
collaterale. Come si è visto, infatti, la tradizione rock è stata
determinata solo in parte da ragioni artistiche, mentre il resto è il
frutto di limiti tecnologici e strategie commerciali.

Le forze a cui è sottoposto l'album sono le medesime che spingono
l'evoluzione della playlist. Se però dietro all'album ci sono artisti,
produttori discografici, e altri professionisti, nella maggior parte dei
casi dietro alla playlist c'è l'ascoltatore qualunque. È naturale allora
che la playlist sia sempre stata considerata inferiore all'album, e la
sua inferiorità è suggerita anche dai supporti al limite
dell'usa-e-getta che negli anni le sono stati riservati[^82]. È
difficile stabilire se la riluttanza nel considerare la playlist
un'opera d'arte sia dovuta anche alla difficoltà nel renderla un
prodotto commerciabile. In fondo, come si è visto nel secondo capitolo,
il tentativo di portare la playlist su un piano autorevole coinvolgendo
artisti celebri è stato un fallimento. Grazie alle piattaforme di
streaming, però, lo scenario è cambiato, e la playlist è diventata uno
degli strumenti commerciali più importanti per le major discografiche.

All'interno di queste piattaforme oggi esistono due tipi di playlist: le
playlist algoritmiche, create da un software e solitamente
personalizzate sui gusti dell'utente, e le playlist semplici, liste di
brani del tutto simili a quelle che possono essere create a uso
personale su qualunque dispositivo o riproduttore multimediale.

#### La playlist algoritmica

Quando si parla di playlist algoritmica si intende la generazione di una
scaletta di brani da parte di un algoritmo, e quindi senza il contributo
diretto di una persona in carne e ossa[^83].

Le playlist algoritmiche sono uno dei punti di forza delle principali
piattaforme di streaming. Servizi come Spotify, YouTube Music o Apple
Music offrono una libreria musicale estremamente ampia, e le playlist
algoritmiche hanno lo scopo di far conoscere agli utenti brani e artisti
che potrebbero rientrare nei loro gusti. Da un certo punto di vista le
playlist algoritmiche fanno le veci del venditore di dischi, il quale
essendo dotato di una conoscenza più dettagliata del proprio catalogo
può consigliare album e artisti sconosciuti al cliente. L'utilizzo di
algoritmi nella personalizzazione dei contenuti sulla base dei gusti
dell'utente comporta però un problema noto come bolla di filtraggio
(*filter bubble*). Le playlist algoritmiche funzionano creando un filtro
che lascia passare solo i contenuti con i quali il sistema presuppone
che l'utente sarà d'accordo. Il filtro sarà perciò per certi versi
simile a una bolla che esclude dalla playlist tutto ciò che non si
allinea ai gusti e alle opinioni dell'ascoltatore. Sebbene esistano
proposte per aumentare la varietà di contenuti che escono da questo
schema[^84], perché ciò avvenga non è sufficiente introdurre elementi
non perfettamente in linea coi gusti dell'utente. Il problema di fondo,
infatti, non è l'efficacia dei filtri, quanto la definizione
monodimensionale che l'industria tecnologica dà del concetto di
*piacere*. La banalizzazione del gusto, pur non essendo propriamente un
caso di *lock-in*, è però uno dei molti esempi di concetti complessi
ridotti in maniera insoddisfacente una volta formalizzati all'interno di
un software. Il vero problema riguarda allora la varietà musicale
proposta dalla playlist algoritmica: sebbene l'elenco di brani
presentato possa essere vario per numero di artisti, in certa misura
rispecchierà sempre la qualità monodimensionale del piacere digitalmente
ridotto. La funzione principale della playlist algoritmica è fornire la
maggior varietà intesa come minor quantità di ripetizioni. Per
realizzare questo obiettivo vengono utilizzati approcci diversi[^85],
come modelli statistici, *pattern* d'ascolto, o assegnazione di un
punteggio di gradimento ai singoli brani. Di recente Spotify ha
sperimentato una nuova playlist basata sugli ascolti delle persone
seguite[^86], che in alcuni casi può assomigliare ai *mix tape* lezione
di cui si è parlato nel secondo capitolo.

La richiesta di varietà è dovuto principalmente alla miniaturizzazione
delle tecnologie usate nei riproduttori multimediali. Già con la
diffusione di musicassette e CD la musica si era fatta in certa misura
portatile, ma prima della dematerializzazione la quantità di musica che
una persona era solita portare con sé era estremamente limitata. MP3 e
streaming hanno permesso una quantità di gran lunga superiore. La
miniaturizzazione ha fatto sì che aumentassero le occasioni in cui era
possibile ascoltare musica. Molti ascolti (e, probabilmente, molti
ascoltatori) sono riconducibili a quello che Adorno definì l'ascoltatore
per passatempo[^87], colui che ascolta la musica per distrarsi. È un
ascolto definito «più dal disagio che si prova quando si spegne la radio
che dal godimento \[...\] che si prova finché è accesa»[^88].
È possibile che non vi sia stato alcun cambiamento nelle modalità
d'ascolto, ma che sia spiegabile con il numero sempre maggiore di
persone raggiunte dalla musica. Ciò che è certo però è che, dando un
ruolo centrale alle playlist algoritmiche, le piattaforme di streaming
fanno sì che questa sia la modalità di ascolto predefinita per tutti gli
ascoltatori.

Da un punto di vista estetico, il problema della playlist algoritmica
non ha però a che fare con le conseguenze del suo utilizzo, quanto
piuttosto con il suo ruolo nel processo creativo. L'utilizzo di software
e di un certo livello di automatizzazione non è cosa nuova nella musica,
ed è per certi versi simile all'utilizzo di camere lucide e camere
oscure nella pittura. Anche *Reflection*, l'album di Brian Eno di cui si
è parlato nel quinto capitolo, sfrutta strumenti di questo tipo. Ciò che
manca alle playlist algoritmiche è l'intervento finale dell'autore che
conferma, corregge, o stralcia la proposta del computer. Malgrado la
personalizzazione, alla playlist algoritmica oggi manca ciò che
distingue il prodotto artigianale da quello industriale.

#### La playlist semplice

La playlist più diffusa è quella che può essere definita "semplice" in
opposizione a quella personalizzata generata da un algoritmo. Si tratta
di playlist create da un essere umano, che sia un utente o un dipendente
della piattaforma o di una azienda che propone le proprie playlist.

Nella maggior parte dei casi, sono playlist che ricordano i *mix tape*
tematici. Su Spotify, per esempio, agli utenti vengono proposte playlist
pensate per certi momenti, come "Weekend Hangouts" e "Acoustic Morning";
altre pensate per accompagnare specifiche attività, come "Cardio", "Deep
Focus", o "Power Workout"; altre infine sono legate a uno stato d'animo
("Sad Beats") o a un desiderio di atmosfera ("Your Favorite
Coffeehouse"). A queste si aggiungono quelle stagionali, le classifiche,
e le playlist per genere. Tutte queste sono playlist create direttamente
dalla piattaforma o proposte da aziende come Filtr, Digster e Topsify.

Affianco a queste ci sono le playlist personali create dai singoli
utenti. Se consideriamo una piattaforma come Spotify, le playlist
personali sono molto simili a quelle citate sopra. A distinguerle è il
modo in cui vengono proposte. Nelle categorie principali, quelle
accessibili direttamente e non tramite ricerca, non vi sono playlist
create da singoli utenti. L'unico modo che hanno per essere conosciute è
il passaparola, che può avvenire tanto attraverso il consiglio diretto
di un altro utente quanto in forma tacita notando ciò che un altro
utente sta ascoltando.

In base alla volontà dell'utente, le playlist da lui create possono
essere private o visibili a tutti. A causa però della difficoltà con cui
sono raggiungibili rispetto a quelle promosse dalla piattaforma o creata
da aziende convenzionate, è raro che una di queste playlist trovi
davvero seguito. L'unica eccezione sono le playlist pubblicate da DJ
celebri, come quelle di Johnny Famous, Skrillex o George
FitzGerald[^89].

#### L'inversione dei ruoli

A partire dagli anni '70 a oggi la playlist ha subito una lenta
evoluzione che non ha modificato la struttura, ma piuttosto il ruolo da
essa rivestito. In parte questi cambiamenti sono dovuti a mutamenti
socioeconomici; in parte, però, sono dovuti anche al successo di questa
forma.

La maggior parte delle playlist oggi più ascoltate sono quelle che
potremmo definire playlist tematiche. Queste, che dagli anni '70 a oggi
sono rimaste pressoché immutate, sono tra le più popolari nei servizi di
streaming in quanto rappresentano il modo più semplice e rapido per
accedere alla musica più varia. Per l'ascolto distratto già citato non è
necessario recuperare un'opera precisa, ma è sufficiente che la musica
si accordi allo stato d'animo dell'ascoltatore. Se la si volesse
generalizzare, questa forma potrebbe essere definita playlist emotiva, e
rappresenta ciò che molti ascoltatori cercano nella musica: un mezzo per
blandire certe emozioni o intensificarne altre. Tra tutte le modalità
d'ascolto questa è senza dubbio quella che meno riguarda l'opera. Con
essa l'ascolto è più semplificato ancora di quello atomizzato perché di
fatto, attraverso la playlist emotiva (specie quella d'atmosfera), non è
presente alcun ascolto conscio ma solamente un sottofondo riempitivo.

Come si è visto le playlist algoritmiche hanno ricoperto in larga misura
il ruolo del consigliere. Al momento solo chi gestisce la piattaforma di
streaming può creare playlist algoritmiche, e questo ne limita le
potenzialità per l'artista, incluso il DJ. Essendo le piattaforme
stagne, ossia impermeabili a qualsiasi forma di interazione tra i vari
servizi, la maggior parte degli ascoltatori si ritrova in un cosiddetto
giardino recintato, un luogo in cui l'utente ha l'impressione di avere
grandi risorse a disposizione e non si accorge che invece le sue
possibilità sono grandemente limitate. Il rapporto tra il DJ e la
playlist, però, è tutt'altro che insignificante. La dematerializzazione
della musica ha permesso al DJ concretizzare la sua opera, il DJ set,
che fino a quel momento era confinato all'esecuzione dal vivo[^90].

La perdita del contesto sociale è il cambiamento più rilevante del
passaggio alla musica dematerializzata. Come si è visto nel secondo
capitolo, già con i *mix tape* si potevano considerare casi di playlist
prodotte a uso personale, ma le tipologie più stimolanti (e quelle che
negli anni hanno finito per caratterizzare il *mix tape*) sono quelle
che presuppongono uno scambio, un'interazione. La maggior parte delle
piattaforme di streaming non prevede alcuna forma di contatto tra gli
utenti, e persino piattaforme come Spotify, realizzate sfruttando alcune
peculiarità del social network, non permettono la discussione. Seguire
un utente non presuppone un confronto, ma l'osservazione passiva.

Se si considera il peso occupato oggi nel mercato discografico, i ruoli
di album e playlist sembrano quasi invertiti. L'album, in principio
controllato dall'industria discografica e blindato da necessità
commerciali, ha trovato con la dematerializzazione una nuova strada,
potenzialmente libera dalle esigenze del mercato e dai vincoli del
supporto fisico. All'estremo opposto vi è la playlist. Nata con le
registrazioni amatoriali e priva di qualsiasi riconoscimento
dall'industria discografica, all'interno delle piattaforme di streaming
è il canale principale di promozione delle nuove uscite. Aziende come
Filtr, Digster e Topsify sono di proprietà delle tre principali major
(rispettivamente Sony, Universal e Warner), e sono perciò loro che
controllano quali artisti promuovere quando[^91]. L'appropriazione della
playlist da parte dell'industria discografica non ha avuto conseguenze
rilevanti sulla forma in sé, ma piuttosto sul modo in cui è vissuta e
sulla sua rilevanza. Da un lato, infatti, tanto lo scambio dei *mix
tape* quanto il carattere amatoriale dei nastri erano componenti
inscindibili della playlist; dall'altro, quando la selezione dei brani
all'interno di una playlist viene effettuata per mera promozione
dell'album del momento, a perderne è la playlist stessa, che diventa
strumento del brano.

### Conclusioni {#conclusioni .Titolo-2-(senza-numerazione)}

Se nella prima metà del XX secolo l'album è nato come veicolo per i
brani, nella musica dematerializzata il testimone è stato raccolto dalla
playlist. Negli ultimi anni lo streaming musicale è diventato sempre più
popolare e alcuni critici hanno previsto la morte dell'album[^92]. In
realtà questo ribaltamento è irrilevante perché al centro della
tradizione è rimasto il brano.

Già dalle prime registrazioni musicali l'importanza di questa forma è
aumentata in maniera costante. Le ragioni sono essenzialmente due. Per
un lungo periodo tanto i cilindri quanto i 78 giri non permettevano
l'incisione di brani lunghi, ed è possibile che con il tempo tanto il
pubblico quanto gli artisti (quanto le etichette discografiche) abbiano
fatto l'abitudine a questa forma. È però anche possibile che la ragione
sia più legata a una caratteristica propria non di un supporto preciso,
ma della registrazione in generale. A differenza dell'esecuzione dal
vivo, infatti, la registrazione è duratura e ripete l'esperienza
d'ascolto in maniera identica a ogni riproduzione[^93]. Per quanto sia
possibile ascoltare a ripetizione la medesima incisione, è lecito
pensare che nell'ascoltatore ci sia il desiderio di variare
l'esperienza. Fino a che non fu introdotto il disco e con esso la
produzione attraverso la stampa su una matrice, ogni sessione di
registrazione permetteva l'incisione di una decina di cilindri[^94]. Le
opere più brevi potevano essere incise più velocemente, e ciò permetteva
alle etichette di produrre un numero maggiore di cilindri.

Nell'ultimo secolo la centralità del brano si è manifestata in molti
modi, dalla radio ai jukebox, fino alla decisione di creare l'MP3, un
formato che dematerializza il brano, non l'album. La playlist ha
confermato questa tendenza creando una forma stabile nella struttura, ma
variabile nei contenuti, un contenitore che, a differenza dell'album,
può aggiungere ed eliminare brani dando al contempo un senso di
stabilità e variabilità. Negli ultimi anni è andata a consolidarsi la
tendenza a sviluppare *mashup*, trasposizioni, *reboot* e *remake*, e
per questa ragione la playlist sembra essere la forma ideale per la
società contemporanea[^95].

L'album, invece, ha perso di popolarità tra la maggior parte degli
ascoltatori[^96]. Certamente una parte della colpa va fatta ricadere
sulle piattaforme di streaming che, soprattutto per tornaconto
economico, privilegiano le playlist agli album. In parte, però, la colpa
è anche dell'industria discografica, spesso restia nei confronti delle
opere più sperimentali. Oggi è ancora presto per parlare di riforma
dell'album, ma ci sono stati tentativi in questa direzione. Alcuni di
questi hanno abbracciato la dematerializzazione e sono stati già
mostrati nel quinto capitolo; altri hanno intrapreso un percorso opposto
affidandosi alla fisicità del vinile. Un esempio di questo tipo è
*Lazzaretto*, un album di Jack White pubblicato nel 2014. Alcune
caratteristiche di questo album sono elementi di design, come gli
ologrammi nella fascia non incisa, o il lato A che si ascolta
dall'esterno all'interno; altre però non giocano con l'oggetto, ma con
la forma album, come le tracce nascoste sotto le etichette o il primo
brano del lato B, che può essere ascoltato con un'introduzione acustica
o elettrica in base a dove si posiziona la puntina.

Questo è solo un esempio limitato alla linearità, ma va ricordato che
nella musica digitale (tanto quella fisica di un CD quanto quella
dematerializzata) la linearità è una qualità imprescindibile dell'album.
Quando Jaron Lanier parla di *lock-in* pone l'accento non solo sulla
presenza di vincoli, ma anche sull'impossibilità di aggirarli. La
rigidità imposta dal digitale impedisce ogni variazione dello schema,
anche la più piccola, e ciò fa sì che le limitazioni di uno strumento
non siano più mancanze ma costrizioni arbitrarie.

Le potenzialità date dalla dematerializzazione della musica sono
virtualmente sconfinate, ma solo se si prevedono le limitazioni che il
sistema digitale impone. Il problema del *lock-in* non deve essere
ricondotto semplicemente a una questione di abitudine, perché nel
momento in cui una forma viene digitalizzata (e, perciò, ridotta)
diventa un'interpretazione parziale che non solo definisce certi
concetti in maniera univoca ma ne cancella altri. Il passaggio al
digitale viene spesso considerato una questione di mera trasposizione di
segnale. Sotto questa conversione, però, ci sono implicazioni profonde e
irreversibili.

### Bibliografia

Adorno, Theodor W. «Il carattere di feticcio della musica moderna e la
regressione dell'ascolto». In *Dissonanze*, a cura di Giacomo Manzoni,
7--51. Milano: Feltrinelli, 1990.

---------. *Introduzione alla sociologia della musica*. Torino: Einaudi,
2013.

---------. «Volteggi della puntina». In *Long Play e altri volteggi
della puntina*, 15--21. Roma: Castelvecchi, 2012.

Arthur, Charles. «Thom Yorke Blasts Spotify on Twitter as He Pulls His
Music». *The Guardian*, 15 luglio 2013.
https://www.theguardian.com/technology/2013/jul/15/thom-yorke-spotify-twitter.

Bannister, Mark. «The Billboard Hot 100: Exploring Six Decades of Number
One Singles», aprile 2017.
https://github.com/mspbannister/dand-p4-billboard.

Barone, Joshua. «On the Mattress for 'Sleep,' an 8-Hour Lullaby». *The
New York Times*, 8 maggio 2018, par. Arts.
https://www.nytimes.com/2018/05/07/arts/music/max-richter-sleep-new-york.html.

Bartel, Christopher. «Rock as a Three-Value Tradition». *The Journal of
Aesthetics and Art Criticism* 75, n. 2 (2017): 143--154.
https://doi.org/10.1111/jaac.12351.

Bein, Kat. «Kygo Dropping New Song Every Day This Week Leading Up to
"Kids In Love" Album». *Billboard*, 30 ottobre 2017.
https://www.billboard.com/articles/news/dance/8015098/kygo-new-song-every-day-kids-in-love.

Bicknell, Jeanette. «Song». In *The Routledge Companion to Philosophy
and Music*, 437--45. Abingdon, Oxon ; New York: Routledge, 2011.

Bijsterveld, Karin, e Annelies Jacobs. «Storing Sound Souvenirs: The
Multi-Sited Domestication of the Tape Recorder». In *Sound souvenirs:
audio technologies, memory and cultural practices*, 25--42. Amsterdam:
Amsterdam University Press, 2009.

Blakley, Johanna. «Technologies of Taste». *IEEE Technology and Society
Magazine* 35, n. 4 (dicembre 2016): 39--43.
https://doi.org/10.1109/MTS.2016.2618658.

Bohlman, Andrea F. «Making Tapes in Poland: The Compact Cassette at
Home». *Twentieth-Century Music* 14, n. 01 (febbraio 2017): 119--34.
https://doi.org/10.1017/S147857221700010X.

Bonnin, Geoffray, e Dietmar Jannach. «Automated Generation of Music
Playlists: Survey and Experiments». *ACM Computing Surveys* 47, n. 2 (12
novembre 2014): 1--35. https://doi.org/10.1145/2652481.

Breihan, Tom. «Björk Reveals Full Scope of Biophilia». Pitchfork, 29
giugno 2011.
https://pitchfork.com/news/43032-bjork-reveals-full-scope-of-biophilia/.

Brunner, Lance W. «The Orchestra and Recorded Sound». In *The orchestra:
a collection of 23 essays on its origins and transformations*, a cura di
Joan Peyser. Milwaukee, Wis: Hal Leonard, 2006.

Bruno, Franklin. «A Case for Song: Against an (Exclusively)
Recording-Centered Ontology of Rock». *The Journal of Aesthetics and Art
Criticism* 71, n. 1 (2013): 65--74.
https://doi.org/10.1111/j.1540-6245.2012.01542.x.

Byrne, David. *How Music Works*. Paperback ed. Edinburgh: Canongate
Books, 2013.

Calzini, Mario. *Storia tecnica del film e del disco: due invenzioni una
sola avventura*. Bologna: Cappelli, 1991.

Culkin, John. «A Schoolman's Guide to Marshall McLuhan». *The Saturday
Review*, 18 marzo 1967, 51--53, 70--72.

Davidson, H. L. *Troubleshooting and Repairing Compact Disc Players*.
TAB Books, 1996.

Davies, Stephen. *Musical Works and Performances*. Oxford University
Press, 2001. https://doi.org/10.1093/0199241589.001.0001.

Deahl, Dani. «Spotify is testing a new personalized playlist featuring
your friends' favorite songs». *The Verge*, 9 maggio 2018.
https://www.theverge.com/2018/5/9/17337182/spotify-testing-new-friends-weekly-playlist.

Drew, Rob. «Mixed Blessings: The Commercial Mix and the Future of Music
Aggregation». *Popular Music and Society* 28, n. 4 (1 ottobre 2005):
533--51. https://doi.org/10.1080/03007760500159088.

Edison, Thomas A. «The Phonograph and Its Future». *The North American
Review* 126, n. 262 (giugno 1878): 527--36.

Ellis-Petersen, Hannah. «Taylor Swift Takes a Stand over Spotify Music
Royalties». *The Guardian*, 5 novembre 2014.
https://www.theguardian.com/music/2014/nov/04/taylor-swift-spotify-streaming-album-sales-snub.

Fenby-Hulse, Kieran. «Rethinking the Digital Playlist: Mixtapes,
Nostalgia and Emotionally Durable Design». In *Networked Music
Cultures*, 171--88. Pop Music, Culture and Identity. Palgrave Macmillan,
London, 2016. https://doi.org/10.1057/978-1-137-58290-4_11.

Forde, Eamonn. «"They Could Destroy the Album": How Spotify's Playlists
Have Changed Music for Ever». *The Guardian*, 17 agosto 2017, par.
Music.
http://www.theguardian.com/music/2017/aug/17/they-could-destroy-the-album-how-spotify-playlists-have-changed-music-for-ever.

Gelatt, Roland. *The Fabulous Phonograph: The Story of the Gramophone
from Tin Foil to High Fidelity*. London: Cassell & Co., 1956.

Gracyk, Theodore. *Rhythm and Noise: An Aestethics of Rock*. London:
I.B. Tauris & Co., 1996.

Guðmundsdóttir, Björk, e Sigurjón Birgir Sigurðsson. *björk biophilia
app intro narrated by david attenborough*, 2011.
https://www.youtube.com/watch?v=o8AELvVUFLw.

Hornby, Nick. *High Fidelity*. London: Penguin, 1996.

Ihaza, Jeff. «The playlist is the new album». *The Outline*, 14 marzo
2017.
https://theoutline.com/post/1221/the-playlist-is-the-new-album?zd=1.

Katz, Mark. *Capturing Sound: How Technology Has Changed Music*. Rev.
ed. Berkeley: University of California Press, 2010.

Keller, Joel. «PCs killed the mix-tape star». *Salon*, 22 gennaio 2004.
https://www.salon.com/2004/01/22/mix_tape_one/.

Kois, Dan. «Beyoncé, Your Mix Tape Sucks». *Slate*, 26 maggio 2004.
https://www.slate.com/articles/arts/culturebox/2004/05/beyonc_your_mix_tape_sucks.html.

Lanier, Jaron. *You Are Not a Gadget: A Manifesto*. Publ. in Penguin
books with updated material. Penguin Creativity. London: Penguin Books,
2011.

Lewisohn, Mark. *The Beatles recording sessions*. New York: Harmony
Books, 1988.

Manuel, Peter. *Cassette Culture: Popular Music and Technology in North
India*. Chicago: University of Chicago Press, 1993.

McKinley Jr, James C. «Bluebrain's App Central Park (Listen to the
Light)». *The New York Times*, 7 dicembre 2011, par. Music.
https://www.nytimes.com/2011/12/08/arts/music/bluebrains-app-central-park-listen-to-the-light.html.

Millard, Andre. *America on record: a history of recorded sound*. 2nd
ed. Cambridge ; New York, NY: Cambridge University Press, 2005.

«Music Consumption: The Overall Landscape 2018», 2018.

Paul, James. «Last Night a Mix Tape Saved My Life». *The Guardian*, 26
settembre 2003, par. Music.
http://www.theguardian.com/music/2003/sep/26/2.

Pelly, Liz. «The Secret Lives of Playlists». *Watt* (blog), 21 giugno
2017. https://watt.cashmusic.org/writing/thesecretlivesofplaylists.

Richards, Chris. «Bluebrain Make Magic with the World's First Location
Aware Album». Washington Post, 28 maggio 2011.
https://www.washingtonpost.com/blogs/click-track/post/bluebrain-make-magic-with-the-worlds-first-location-aware-album/2011/05/28/AGSVQSDH_blog.html.

Rodriguez, Ashley. «Unless You're Adele, You Have No Business Releasing
Album Tracks All at Once». *Quartz*, 3 novembre 2015.
https://qz.com/536000/unless-youre-adele-you-have-no-business-releasing-album-tracks-all-at-once/.

Rosen, Charles. *The Classical Style: Haydn, Mozart, Beethooven*.
Expanded ed., Norton paperback. New York, NY: Norton, 1998.

Scholes, Percy Alfred. *The Oxford Companion to Music*. Oxford
University Press, 1955.

Schouhamer Immink, Kees. *Shannon, Beethoven, and the Compact Disc*,
2007.

Sherburne, Philip. «DJs Are Using Spotify Playlists to Feed Fans Their
Favorite New Tracks». Spotify for Artists, 22 dicembre 2017.
https://artists.spotify.com/blog/djs-are-using-spotify-playlists-to-feed-fans-their-favorite-new-tracks.

Sisario, Ben, e Karl Russell. «In Shift to Streaming, Music Business Has
Lost Billions». *The New York Times*, 21 dicembre 2017, par. Business
Day.
https://www.nytimes.com/2016/03/25/business/media/music-sales-remain-steady-but-lucrative-cd-sales-decline.html.

Stock, Paul V. «Sociology and the Mix Tape: A Metaphor of Creativity».
*The American Sociologist* 41, n. 3 (ottobre 2010): 277--91.
https://doi.org/10.1007/s12108-010-9098-6.

Strauss, Matthew. «Brian Eno Details "Generative" Editions of New Album
Reflection». Pitchfork, 15 dicembre 2016.
https://pitchfork.com/news/70448-brian-eno-details-generative-editions-of-new-album-reflection/.

---------. «Max Richter Performs Sleep Live for Eight Hours, Sets
Guinness World Record on BBC Radio 3». Pitchfork, 27 settembre 2015.
https://pitchfork.com/news/61389-max-richter-performs-sleep-live-for-eight-hours-sets-guinness-world-record-on-bbc-radio-3/.

Sutton, R. Anderson. «Commercial Cassette Recordings of Traditional
Music in Java: Implications for Performers and Scholars». *The World of
Music* 27, n. 3 (1985): 23--45.

Swinnerton, Frank. «A Defence of the Gramophone». *Gramophone* I (agosto
1923): 52--53.

Van Vechten, Carl. «George Gershwin, An American Composer Who Is Writing
Notable Music in the Jazz Idiom». In *The George Gershwin Reader*. New
York: Oxford University Press, 2004.

[^1]: Gelatt, *The Fabulous Phonograph: The Story of the Gramophone from
    Tin Foil to High Fidelity*, 133.

[^2]: Parlare di registrazione *sonora musicale* può sembrare pedante,
    ma serve in realtà a escludere alcuni casi limite che chiaramente
    non riguardano l'album musicale così come lo intendiamo oggi. Una
    registrazione sonora, infatti, registra il suono, ossia l'insieme di
    onde sonore che raggiungono il microfono; mentre una registrazione
    musicale registra della musica, che siano sequenze di note o
    un'altra forma. Un registratore portatile registra una conferenza
    come registrazione sonora, così come il rullo per pianola è una
    registrazione musicale.

[^3]: Lewisohn, *The Beatles recording sessions*, 69.

[^4]: E anche di questi due, indicati in maniera vaga come *Music* e
    *Music-boxes and toys*, il pensiero di Edison non va alle
    registrazioni musicali professionali. «Thus a friend may in a
    morning-call sing us a song which shall delight an evening company,
    etc. As a musical teacher it will be used to enable one to master a
    new air, the child to form its first songs, or to sing him to
    sleep.»

[^5]: Edison, «The Phonograph and Its Future».

[^6]: Gelatt, *The Fabulous Phonograph: The Story of the Gramophone from
    Tin Foil to High Fidelity*, 18.

[^7]: Gelatt, 27.

[^8]: Millard, *America on record*, 84.

[^9]: Gelatt, *The Fabulous Phonograph: The Story of the Gramophone from
    Tin Foil to High Fidelity*, 38.

[^10]: Per comprenderne la ragione è sufficiente capire qual è il ruolo
    della velocità di registrazione nella qualità del suono, e in che
    modo questa varia nel disco. Maggiore è la velocità della puntina,
    maggiore sarà lo spazio occupato dalla registrazione, e perciò i
    dettagli colti. Un disco ruota a velocità costante, ma ciò significa
    che nei segmenti di spirale più esterni la puntina si muove più
    velocemente che in quelli più interni.

[^11]: Gelatt, *The Fabulous Phonograph: The Story of the Gramophone
    from Tin Foil to High Fidelity*, 38.

[^12]: Il numero di giri non è completamente arbitrario. Tra il 1900 e
    il 1925 la velocità di rotazione variava tra i 74 e gli 82 giri al
    minuto. Nei paesi come gli Stati Uniti, che adoperano una frequenza
    di corrente di 60 Hz, un motore sincrono ruota a 3600 giri al
    minuto. Con un rapporto di 46:1 si ottennero facilmente 78 giri al
    minuto.

[^13]: Brunner, «The Orchestra and Recorded Sound».

[^14]: Scholes, *The Oxford Companion to Music*, 423.

[^15]: Adorno, «Volteggi della puntina».

[^16]: Gelatt, *The Fabulous Phonograph: The Story of the Gramophone
    from Tin Foil to High Fidelity*, 25.

[^17]: Gelatt, 81.

[^18]: Swinnerton, «A Defence of the Gramophone».

[^19]: Van Vechten, «George Gershwin, An American Composer Who Is
    Writing Notable Music in the Jazz Idiom».

[^20]: Katz, *Capturing Sound*.

[^21]: Katz, 36--37.

[^22]: Calzini, *Storia tecnica del film e del disco*, 118.

[^23]: Rosen, *The Classical Style*, 440.

[^24]: Bijsterveld e Jacobs, «Storing Sound Souvenirs: The Multi-Sited
    Domestication of the Tape Recorder», 25.

[^25]: Bijsterveld e Jacobs, 25.

[^26]: Bijsterveld e Jacobs, 29.

[^27]: Byrne, *How Music Works*, 106.

[^28]: Byrne, 109.

[^29]: I registratori *reel-to-reel* potevano essere utilizzati per
    registrare brani a partire dalle trasmissioni radiofoniche, ma costo
    e ingombro del supporto rendevano poco pratica la distribuzione.

[^30]: Si potrebbe obiettare che il prestito di LP costituiva già un
    canale con queste caratteristiche. Il prestito, però, è una
    transazione a somma zero, e perciò non si può definire distribuzione
    ma scambio.

[^31]: Byrne, *How Music Works*, 110.

[^32]: Hornby, *High Fidelity*, 89.

[^33]: Schouhamer Immink, *Shannon, Beethoven, and the Compact Disc*.

[^34]: A differenza dell'LP, la cui velocità di rotazione è costante
    indipendentemente dalla posizione della puntina, la velocità di
    rotazione del CD varia tra circa 500 giri al minuto all'interno e
    circa 200 giri al minuto all'esterno (H. L. Davidson,
    *Troubleshooting and Repairing Compact Disc Players* (TAB Books,
    1996), 47).

[^35]: Alcuni lettori permettono anche la programmazione della sequenza
    di riproduzione, ma il processo è talmente laborioso da rendere
    questa funzione praticamente inutilizzata.

[^36]: Sutton, «Commercial Cassette Recordings of Traditional Music in
    Java: Implications for Performers and Scholars».

[^37]: Manuel, *Cassette Culture: Popular Music and Technology in North
    India*, 53.

[^38]: Bohlman, «Making Tapes in Poland», 129.

[^39]: Un quarto, quello definito *convenience tape*, consiste nella
    copia perfetta di un album in tutti i suoi brani. Pur essendo
    effettivamente un nastro prodotto in maniera amatoriale, non è stato
    creato attraverso una selezione dei brani, e perciò non può essere
    considerato davvero un *[mix tape]{.underline}*.

[^40]: Stock, «Sociology and the Mix Tape», 283--84.

[^41]: Fenby-Hulse, «Rethinking the Digital Playlist», 178.

[^42]: Pur contenendo una registrazione musicale, i due formati sono
    molto differenti. Il CD tradizionale è un CD audio, ossia un CD in
    cui l'audio analogico è convertito in digitale rappresentandolo come
    PCM. Un CD contenente MP3 è invece un CD-ROM, ossia una CD dati. Tra
    supporto e registrazione viene frapposto un ulteriore strato
    interpretativo che è quello dato dal software di codifica.

[^43]: Keller, «PCs killed the mix-tape star».

[^44]: Drew, «Mixed Blessings: The Commercial Mix and the Future of
    Music Aggregation», 542.

[^45]: Kois, «Beyoncé, Your Mix Tape Sucks».

[^46]: Drew, «Mixed Blessings: The Commercial Mix and the Future of
    Music Aggregation», 545.

[^47]: Paul, «Last Night a Mix Tape Saved My Life».

[^48]: Bicknell, «Song», 437.

[^49]: Gracyk, *Rhythm and Noise: An Aestethics of Rock*, 13.

[^50]: Bartel, «Rock as a Three-Value Tradition».

[^51]: Davies, *Musical Works and Performances*.

[^52]: Bruno, «A Case for Song: Against an (Exclusively)
    Recording-Centered Ontology of Rock».

[^53]: Bannister, «The Billboard Hot 100».

[^54]: Katz, *Capturing Sound*, 40.

[^55]: Katz, 94.

[^56]: Katz, 37.

[^57]: Adorno, «Il carattere di feticcio della musica moderna e la
    regressione dell'ascolto».

[^58]: Lanier, *You Are Not a Gadget*, 7.

[^59]: Un'informazione aggiuntiva potrebbe essere la direzione di
    incisione. Nelle incisioni monofoniche, la puntina si muove
    orizzontalmente all'interno del solco, mentre in quelle
    stereofoniche si muove sia orizzontalmente che verticalmente.
    L'utilizzo di una puntina mono su un disco stereo comporta la
    riproduzione di uno solo dei due canali audio incisi sull'LP.

[^60]: Lanier, *You Are Not a Gadget*, 8.

[^61]: Un esempio è Ogg Vorbis, un'alternativa libera da brevetti
    software che, sebbene produca file migliori sia per qualità che per
    dimensioni, è utilizzato unicamente a livello industriale o in
    progetti come Wikipedia. Gli unici formati che sono riusciti a
    imporsi, AAC e WMA, ci sono riusciti solo per breve tempo e solo
    sfruttando la posizione di mercato dominante rispettivamente di
    Apple e Microsoft.

[^62]: L'ID3, essendo uno standard *de facto*, non specifica con
    precisione quale tipo di informazione dovrebbe essere contenuta da
    ogni campo. Come "artista album", per esempio, c'è chi considera
    l'artista dell'album (per esempio) e chi invece inserisce il nome
    più utilizzato per riferirsi a quell'artista ("Bob Marley" invece di
    "Bob Marley and The Wailers").

[^63]: Lanier, *You Are Not a Gadget*, 9.

[^64]: Lanier, 9.

[^65]: Culkin, «A Schoolman's Guide to Marshall McLuhan», 70.

[^66]: Acquistare un album intero comporta uno sconto rispetto
    all'acquisto di ogni brano in esso contenuto. In certi casi, però,
    l'acquisto dell'album è forzato per la presenza di brani non
    acquistabili separatamente.

[^67]: Sisario e Russell, «In Shift to Streaming, Music Business Has
    Lost Billions».

[^68]: Un caso particolare è la registrazione di *Hamilton*, il musical
    hip hop sulla vita del padre fondatore statunitense Alexander
    Hamilton. La registrazione è composta di due dischi, ognuno dei
    quali contiene per intero un singolo atto così che la struttura
    dell'opera è replicata all'interno dei limiti del supporto.

[^69]: Un caso a parte sono gli album nelle edizioni limitate, dove i
    brani aggiuntivi (*bonus track*, registrazioni live o arrangiamenti
    alternativi) sono giustamente separati dai brani dell'album
    nell'edizione standard.

[^70]: Barone, «On the Mattress for 'Sleep,' an 8-Hour Lullaby».

[^71]: Strauss, «Max Richter Performs Sleep Live for Eight Hours, Sets
    Guinness World Record on BBC Radio 3».

[^72]: Ellis-Petersen, «Taylor Swift Takes a Stand over Spotify Music
    Royalties».

[^73]: Arthur, «Thom Yorke Blasts Spotify on Twitter as He Pulls His
    Music».

[^74]: Rodriguez, «Unless You're Adele, You Have No Business Releasing
    Album Tracks All at Once».

[^75]: Bein, «Kygo Dropping New Song Every Day This Week Leading Up to
    "Kids In Love" Album».

[^76]: Guðmundsdóttir e Sigurðsson, *björk biophilia app intro narrated
    by david attenborough*.

[^77]: Breihan, «Björk Reveals Full Scope of Biophilia».

[^78]: Richards, «Bluebrain Make Magic with the World's First Location
    Aware Album».

[^79]: McKinley Jr, «Bluebrain's App Central Park (Listen to the
    Light)».

[^80]: Strauss, «Brian Eno Details "Generative" Editions of New Album
    Reflection».

[^81]: Katz, *Capturing Sound*, 38.

[^82]: Né le musicassette né i CD utilizzabili a livello amatoriale sono
    paragonabili a quelli utilizzati a livello industriale. Il suono
    delle musicassette era di qualità inferiore, mentre la vita media di
    un CD è più breve.

[^83]: È chiaro che il contributo di un essere umano è sempre presente a
    un certo livello. È un essere umano che stabilisce l'algoritmo, o
    che, nel caso di intelligenze artificiali, stabilisce
    l'apprendimento della rete neurale.

[^84]: Blakley, «Technologies of Taste».

[^85]: Bonnin e Jannach, «Automated Generation of Music Playlists».

[^86]: Deahl, «Spotify is testing a new personalized playlist featuring
    your friends' favorite songs».

[^87]: Adorno, *Introduzione alla sociologia della musica*, 19.

[^88]: Adorno, 20.

[^89]: Sherburne, «DJs Are Using Spotify Playlists to Feed Fans Their
    Favorite New Tracks».

[^90]: Nello specifico della playlist come versione riproducibile di un
    DJ set va notato che la direzione di fruizione dell'opera non è
    quella tipica della playlist (dall'esterno all'interno), ma più
    simile a quella dell'album.

[^91]: Pelly, «The Secret Lives of Playlists».

[^92]: Forde, «"They Could Destroy the Album"»; Ihaza, «The playlist is
    the new album».

[^93]: Non solo: a differenza di un'esecuzione dal vivo, in cui la
    musica è solamente una delle componenti dell'esperienza,
    nell'ascolto di una registrazione spesso è solo la musica a essere
    importante.

[^94]: Gelatt, *The Fabulous Phonograph: The Story of the Gramophone
    from Tin Foil to High Fidelity*, 25.

[^95]: Questa tendenza è evidente in campo cinematografico, ma è
    presente anche su internet a livello amatoriale e in campo
    editoriale con i siti pubblicati su Tumblr, o su BuzzFeed,
    BoingBoing, e più in generale i blog.

[^96]: «Music Consumption: The Overall Landscape 2018», 55.
