---
title: 2024-08-09
date: 2024-08-09T09:37:15Z
tags: [sito, rumori]
---
Ho fatto il primo commit e sono soddisfatto.  Ho iniziato a gestire la localizzazione del sito ed è più complesso di quello che pensavo.  Ci sono mille piccole cose da sistemare, e mi sembra che ogni pagina che apro le cose da sistemare raddoppino.  Sono certo che quando avrò sistemato tutto il materiale, poi tenere il sito aggiornato sarà più semplice; al momento, però...

Lavorare in montagna è la cosa ideale per questo tipo di progetti.  La vita quassù è lenta, ci sono meno distrazioni, e anche il fatto che non ho un vero e proprio collegamento a internet ma devo abilitare l'hotspot del telefono lo vedo più come un vantaggio che altro.  Riesco a lavorare le ore pattuite con Renato, e il resto lo dedico a sistemare il sito e a fare le mie cose.

Rispetto agli altri giorni, però, sto dormendo un po' peggio.  La scorsa notte credo di essermi svegliato per via di un rumore al piano di sopra.  Probabilmente qualcosa è caduto, o forse è la casa che scricchiola.

Ad ogni modo, per il momento ho deciso di aggiornare ogni giorno il diario, e tradurre le singole voci mano a mano che le pubblico.
