---
title: Manuale per vivere
layout: manuale
weight: 4
---

Nel 2006, mentre mi trovavo nel sud della Romania, mi persi nella campagna tra Levski e Nikolaevka.  Raggiunsi un canale, e un uomo sulla trentina mi diede un passaggio sulla sua chiatta.

Era un'imbarcazione piccola e conteneva tutto ciò che possedeva quell'uomo.  All'interno alcuni grossi volumi occupavano uno scaffale leggermente piegato sotto il loro peso.  Erano nel posto d'onore, mi disse l'uomo, ossia il punto più al riparo dall'acqua.  Nonostante ciò, alcuni avevano il dorso rammendato alla menopeggio.  L'uomo si ripulì le mani sbattendole sui fianchi, poi con cura sfilò il primo della fila e me lo aprì sotto gli occhi.

Qua e là c'erano delle frasi scritte a mano, ma perlopiù il volume era gonfio di ritagli: giornali, riviste, pagine di libro.  L'uomo disse che quello lo aveva fatto suo nonno.  Lo chiamava "Manual de viață", qualcosa del tipo "manuale per vivere", e conteneva citazioni, brani, spunti su come vivere bene e con onore.

Due dei volumi erano appartenuti al nonno, il resto erano di zii che negli anni avevano continuato la tradizione.  Gli ultimi due erano di suo padre, e li aveva ereditati assieme alla barca pochi mesi prima di incontrarmi.  Su una tavola inchiodata alle pareti c'era il suo, pieno solo per poche pagine.
